<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<!--[if lt IE 7]> <html xmlns="http://www.w3.org/1999/xhtml" xml:lang="hu" lang="hu" class="no-js ie6"> <![endif]-->
<!--[if IE 7]>    <html xmlns="http://www.w3.org/1999/xhtml" xml:lang="hu" lang="hu" class="no-js ie7"> <![endif]-->
<!--[if IE 8]>    <html xmlns="http://www.w3.org/1999/xhtml" xml:lang="hu" lang="hu" class="no-js ie8"> <![endif]-->
<!--[if gt IE 8]><!--> <html xmlns="http://www.w3.org/1999/xhtml" xml:lang="hu" lang="hu"> <!--<![endif]-->


<head>
	<title>Közbeszerzési Hatóság - Címlap</title>
	
	<meta http-equiv="content-type" content="text/html; charset=utf-8" />
	<meta name="description" content="" />
	<meta name="keywords" content="" />
	<meta http-equiv="X-UA-Compatible" content="IE=edge,chrome=1" />
	<meta name="viewport" content="width=device-width,minimum-scale=1.0,maximum-scale=1.0,initial-scale=1.0,user-scalable=no" />
	
	<link rel="alternate" type="application/rss+xml" title="KT portál friss anyagai" href="/rss/" />

	
	<link rel="stylesheet" type="text/css" href="/public/css/fonts.css?v=20161224200250" media="screen, print"/>
	<link rel="stylesheet" type="text/css" href="/public/css/layout.css?v=20161224200250" media="screen"/>
	


	
	<link rel="stylesheet" type="text/css" href="/public/css/reset.css" media="screen"/>
	<link rel="stylesheet" type="text/css" href="/public/css/style.css?v=20161224200250" media="screen, print" />
	<link rel="stylesheet" type="text/css" href="/public/css/ie8.css?v=20161224200250" media="screen"/>
	<link rel="stylesheet" type="text/css" href="/public/css/print.css?v=20161224200250" media="print"  />
	
	
	


	<link rel="profile" href="http://microformats.org/profile/hcard" />
	<link rel="shortcut icon" href="/public/images/favicon.ico" />
	
	

	<!--[if lt IE 9]>
		<script src="/public/js/libs/selectivizr.min.js"></script>
	<![endif]-->

	
</head>

<body class="article">

	<div id="fb-root"></div>
	<script>(function(d, s, id) {
	  var js, fjs = d.getElementsByTagName(s)[0];
	  if (d.getElementById(id)) return;
	  js = d.createElement(s); js.id = id;
	  js.src = "http://connect.facebook.net/hu_HU/all.js#xfbml=1";
	  fjs.parentNode.insertBefore(js, fjs);
	}(document, 'script', 'facebook-jssdk'));</script>


	<a name="content"></a>

	
	<div id="bookmarks" class="anonim">
	<div class="wrap">
		<div class="inner">

			
			<h1>Könyvjelzőim</h1>

		
				
			<p>A regisztrált és bejelentkezett felhasználók itt férhetnek hozzá a korábban könyvjelzővel megjelölt hírekhez.</p>
			<p><small>Ha ön is szeretné figyelemmel kísérni számítógépén és okostelefonján a közbeszerzésekkel kapcsolatos híreket, változásokat, nincs más dolga, mint regisztrálni.</small></p>
			<p class="buttons"><a href="/felhasznalo/regisztracio/" class="btn">Szeretnék Regisztrálni</a> <a href="#" class="btn close">Mégsem</a></p>

			<img src="/public/images/bg/bookmarks-nonlogin.png" alt="" />

			<span class="close">(FX)</span>


		


		</div>
		<div class="menu">
			
			<ul class="clearfix">
				
			</ul>
		</div>
	</div>

	<div id="handle"><img src="/public/images/bg/bookmarks-handle.png" alt="" /></div>

</div>
	<div id="oldbrowser">
	<p>
		Az Internet Explorer Ön által használt változatát<br /> a Közbeszerzési Hatóság portálja nem támogatja.
	</p>	
	<p class="small">Kérjük töltse le az alábbi böngészők friss verzióját.</p>

	<hr />
	<table>
		<tr>
			<td>
				<a target="_blank" href="http://www.microsoft.com/hun/windows/internet-explorer/">
					<img src="/public/images/buttons/oldbrowser/ie.png" alt="Internet Explorer" />
					<span>Internet Explorer</span>
					<img class="dl" src="/public/images/buttons/oldbrowser/dl.png" alt="Letöltés" />
				</a>
			</td>
			<td>
				<a target="_blank" href="http://www.google.com/chrome/?hl=hu">
					<img src="/public/images/buttons/oldbrowser/chrome.png" alt="Google Chrome" />
					<span>Google Chrome</span>
					<img class="dl" src="/public/images/buttons/oldbrowser/dl.png" alt="Letöltés" />
				</a>
			</td>
			<td>
				<a target="_blank" href="http://www.mozilla-europe.org/hu/firefox/">
					<img src="/public/images/buttons/oldbrowser/ff.png" alt="Mozilla Firefox" />
					<span>Mozilla Firefox</span>
					<img class="dl" src="/public/images/buttons/oldbrowser/dl.png" alt="Letöltés" />
				</a>
			</td>
			<td>
				<a target="_blank" href="http://www.apple.com/hu/safari/download/">
					<img src="/public/images/buttons/oldbrowser/safari.png" alt="Safari" />
					<span>Safari</span>
					<img class="dl" src="/public/images/buttons/oldbrowser/dl.png" alt="Letöltés" />
				</a>
			</td>
			<td>
				<a target="_blank" href="http://www.opera.com/">
					<img src="/public/images/buttons/oldbrowser/opera.png" alt="Opera" />
					<span>Opera</span>
					<img class="dl" src="/public/images/buttons/oldbrowser/dl.png" alt="Letöltés" />
				</a>
			</td>
			
		</tr>
	</table>
	<hr />

	<p class="sec">Your browser is no longer supported. </p>
	<p class="small">Please download a modern browser from above.</p>

	<p class="legal">
		Közbeszerzési Hatóság | <a href="mailto:kapcsolat@kt.hu">kapcsolat@kt.hu</a>
	</p>
</div>
	<a href="#top" id="backtotop">vissza a lap <br />tetejére</a>


<div id="quicksearch">
	<div class="wrap">
		
		<form action="/adatbazis/gyorskereses/" method="GET">
			<fieldset>

				

				<input type="hidden" name="tipus" value="tartalom" />
				

				<input type="text" name="q" placeholder="Keresés hírekben, cikkekben, publikációkban" />
				<button type="submit">Keresés</button>
				<button type="button" class="close">Fu</button>

				<h2>Részletes keresés az egyes témakörökben</h2>
				
				<ul>
					<li><a href="/keres/">Hírek, cikkek, publikációk</a></li>
					<li><a href="/adatbazis/keres/tajekoztato/">Ajánlások, tájékoztatók, útmutatók</a></li>
					<li><a href="/adatbazis/keres/ajanlatpublikaciok/">Ajánlatkérői publikációk</a></li>
					<li><a href="/adatbazis/keres/ajanlatkero/">Bejelentkezett ajánlatkérők</a></li>
				</ul>
				<ul>
					<li><a href="/adatbazis/keres/dbhatarozat/">Döntőbizottsági és bírósági határozatok</a></li>
					<li><a href="/adatbazis/keres/ebitelet/">Európai Bíróság ítéletei</a></li>
					<li><a href="/adatbazis/keres/tanacsado/">Hivatalos közbeszerzési tanácsadók</a></li>
					<li><a href="/adatbazis/keres/hirdetmeny/">Közbeszerzési Értesítő</a></li>
				</ul>
				<ul>
					<li><a href="/adatbazis/keres/oktatas/">Közbeszerzési oktatás</a></li>
					<li><a href="/adatbazis/keres/ajanlattevo/">Minősített ajánlattevők</a></li>
					<li><a href="/nyilvantartas/tanacsado/lista/">Felelős akkreditált közbeszerzési szaktanácsadók jegyzéke</a></li>
					<li><a href="/nyilvantartas/hntdontes/lista/">Hirdetmény nélküli eljárásokkal kapcsolatos döntések</a></li>
				</ul>

				<button type="button" class="closeup">panel elrejtése ↑</button>


			</fieldset>
		</form>
	</div>
</div>





<div id="bc">
	<ul>
		
		<li>
			
			Címlap
			
		</li>
		
	</ul>
	<button type="button"><span>Menü kibontása</span>w</button>
</div>
<div id="menu">
	<div id="evhonlapja" class="slowanim"><a href="/mutat/1288/">Különdíjas a www.kozbeszerzes.hu!</a></div>
	<div class="wrap">
		<div id="mainMenu">
			<div id="logo">
				
				<h1><a href="/">
					KÖZBESZERZÉSI
					HATÓSÁG
				</a></h1>
				
			</div>

			<ul id="langSel">
				<li><a href="/nyelvi-verziok/english/">English</a></li>

			</ul>

			<ul class="iconmenu">
				<li ><a href="/"><em>F</em><b>H</b><span>Főoldal</span></a></li>
				<li class="search"><a href="/keres/"><em>F</em><b>S</b><span>Keresés</span></a></li>
				<li><a href="/sitemap/"><em>F</em><b>s</b><span>Oldaltérkép</span></a></li>
				<li><a href="/gyik/?c=4"><em>F</em><b>M</b><span>Súgó</span></a></li>
				<li><a href="/kapcsolatok/kapcsolatfelvetel/"><em>F</em><b>E</b><span>Kapcsolat</span></a></li>
				
				<li class="accessibility"><a href="/felhasznalo/valtas/vakbarat/" title="Akadálymentes változat"><em>O</em><b>v</b><span>Akadálymentes</span></a></li>
				
			</ul>
		
			<ul class="usermenu">
				<li class="hi"><a href="/felhasznalo/belepes/">Belépés</a> / <a href="/felhasznalo/regisztracio/">Regisztráció</a></li>
				<li class="hi small"><a href="/felhasznalo/emlekezteto/">Jelszó-emlékeztető</a></li>
			</ul>
		
		
		</div>
		<div id="subMenu">
			
			<div>
				<h2><a href="#top">Hatóság</a></h2>
				<ul>
					
					<li ><a href="/magunkrol/bemutatkozas">Bemutatkozás</a></li>
					
					<li ><a href="/magunkrol/szervezeti-felepites">Szervezeti felépítés</a></li>
					
					<li ><a href="/magunkrol/kozbeszerzesek-tanacsa">Közbeszerzések Tanácsa </a></li>
					
					<li ><a href="/magunkrol/dontobizottsag">Döntőbizottság</a></li>
					
					<li ><a href="/magunkrol/kozerdeku-adatok">Közérdekű adatok</a></li>
					
					<li ><a href="/magunkrol/elerhetosegek">Elérhetőségek</a></li>
					
					<li ><a href="/magunkrol/egyuttmukodesi-megallapodasok">Együttműködések</a></li>
					
					<li ><a href="/magunkrol/allasajanlatok">Állásajánlatok</a></li>
					
				</ul>
			</div>
			
			<div>
				<h2><a href="#top">Jogorvoslat</a></h2>
				<ul>
					
					<li ><a href="/jogorvoslat/tudnivalok">Tudnivalók</a></li>
					
					<li ><a href="/jogorvoslat/jogorvoslati-kerelmek-listaja">Kérelmek</a></li>
					
					<li ><a href="/jogorvoslat/hatarozatok-listaja">Határozatok</a></li>
					
					<li ><a href="/jogorvoslat/targyalasi-naptar">Tárgyalási naptár</a></li>
					
					<li ><a href="/jogorvoslat/kozlemenyek">Közlemények</a></li>
					
				</ul>
			</div>
			
			<div>
				<h2><a href="#top">Jogi háttér</a></h2>
				<ul>
					
					<li ><a href="/jogi-hatter/hazai-szabalyozas">Hazai szabályozás</a></li>
					
					<li ><a href="/jogi-hatter/eu-s-szabalyozas">EU-s szabályozás</a></li>
					
					<li ><a href="/jogi-hatter/hirdetmenyekk">Hirdetmények</a></li>
					
					<li ><a href="/jogi-hatter/europai-birosag-iteletei">Európai Bíróság ítéletei</a></li>
					
					<li ><a href="/jogi-hatter/eu-s-hatteranyagok">EU-s háttéranyagok</a></li>
					
					<li ><a href="/jogi-hatter/ppn">PPN</a></li>
					
					<li ><a href="/jogi-hatter/jogalkalmazas-elosegitese">Jogalkalmazás elősegítése</a></li>
					
				</ul>
			</div>
			
			<div>
				<h2><a href="#top">Tevékenységek</a></h2>
				<ul>
					
					<li ><a href="/tevekenysegek/eves-beszamolo">Éves beszámoló</a></li>
					
					<li ><a href="/tevekenysegek/kozbeszerzesi-oktatas">Közbeszerzési oktatás</a></li>
					
					<li ><a href="/tevekenysegek/nyilvantartasok-vezetese">Nyilvántartások vezetése</a></li>
					
					<li ><a href="/tevekenysegek/szerzodes-ellenorzes">Szerződés-ellenőrzés</a></li>
					
					<li ><a href="/tevekenysegek/kozbeszerzesi-etikai-kodex">Közbeszerzési Etikai Kódex</a></li>
					
					<li ><a href="/tevekenysegek/konferenciak">Konferenciák</a></li>
					
					<li ><a href="/tevekenysegek/nemzetkozi-kapcsolattartas">Nemzetközi kapcsolattartás</a></li>
					
					<li ><a href="/tevekenysegek/kozbeszerzesi-statisztikak">Közbeszerzési statisztikák</a></li>
					
				</ul>
			</div>
			
			<div>
				<h2><a href="#top">Kapcsolatok</a></h2>
				<ul>
					
					<li ><a href="/kapcsolatok/tanusito-vedjegyek">Tanúsító védjegyek</a></li>
					
					<li ><a href="/kapcsolatok/kapcsolatfelvetel">Kapcsolatfelvétel</a></li>
					
				</ul>
			</div>
			
		</div>
	</div>
</div>


	

	<div class="container article">

		
		<div class="wrap">
			
    
    <div class="lead">
        <h1></h1>

            <table class="ertesitofej">
                <tr>
                    <th>Közbeszerzési Értesítő száma:</th>
                    <td>2006/40</td>
                </tr>
                <tr>
                    <th>Beszerzés tárgya:</th>
                    <td></td>
                </tr>
                <tr>
                    <th>Hirdetmény típusa:</th>
                    <td>A Közbeszerzési Döntőbizottság határozata KÉ</td>
                </tr>
                <tr>
                    <th>Eljárás fajtája:</th>
                    <td></td>
                </tr>
                <tr>
                    <th>Közzététel dátuma:</th>
                    <td>2006.04.05.</td>
                </tr>
                <tr>
                    <th>Iktatószám:</th>
                    <td>7395/2006</td>
                </tr>
                <tr>
                    <th>CPV Kód:</th>
                    <td></td>
                </tr>
                <tr>
                    <th>Ajánlatkérő:</th>
                    <td></td>
                </tr>
                <tr>
                    <th>Teljesítés helye:</th>
                    <td></td>
                </tr>
                <tr>
                    <th>Ajánlattételi/részvételi jelentkezési határidő:</th>
                    <td></td>
                </tr>
                <tr>
                    <th>Nyertes ajánlattevő:</th>
                    <td></td>
                </tr>
                <tr>
                    <th>Ajánlatkérő típusa:</th>
                    <td></td>
                </tr>
                <tr>
                    <th>Ajánlatkérő fő tevényeségi köre:</th>
                    <td></td>
                </tr>
				<tr>
					<th>Letöltés:</th>
					<td>
						<a href="/ertesito/pdf/portal_7395_2006/" target="_blank">Hirdetmény letöltése PDF formátumban</a>
					</td>
			    </tr>
                
            </table>

    </div>



    <div class="content hirdetmenytartalom">
	
		<pre>
		####40-D-1.rtf#### 

KÖZBESZERZÉSEK TANÁCSA
KÖZBESZERZÉSI DÖNTŐBIZOTTSÁG
(7395/2006)

1024 Budapest, Margit krt. 85.
Ikt.sz.: D.41/35/2006.

Tárgy: az Innomed Medical Orvostechnikai Fejlesztő és Gyártó Rt. I. r., a Hamilton Medical AG II. r. és a GE Healthcare Finland Oy III. r. kérelmezők jogorvoslati kérelme az Egészségügyi Minisztérium közbeszerzési eljárása ellen.

A Közbeszerzési Döntőbizottság (a továbbiakban: Döntőbizottság) a Közbeszerzések Tanácsa nevében meghozta az alábbi

HATÁROZAT-ot:

A Döntőbizottság az Innomed Medical Orvostechnikai Fejlesztő és Gyártó Rt. (1146 Budapest, Szabó József u. 12., képviseli: Dessewffy, Dávid és Társai Ügyvédi Iroda, dr. Bolvári Zoltán ügyvéd, 1061 Budapest, Andrássy út 43.; a továbbiakban: I. r. kérelmező), a HAMILTON MEDICAL AG (Via Crush 8, CH–7402 Bonaduz, Svájc, nevében eljár: ANAMED Kft., 1144 Budapest, Kőszeg u. 29., képviseli: dr. Patay Géza ügyvéd, 1026 Budapest, Pasaréti út 72.; a továbbiakban: II. r. kérelmező), valamint a GE Healthcare Finland Oy (Kuortaneenkatu 2, FI–00510 Helsinki, Finnország, képviseli: Oppenheim és Társai Freshfields Bruckaus Deringer Ügyvédi Iroda, dr. Kiss M. Tibor ügyvéd, 1053 Budapest, Károlyi Mihály u. 12.; a továbbiakban: III. r. kérelmező) jogorvoslati kérelmét, melyet az Egészségügyi Minisztérium (1051 Budapest, Arany János u .6–8., képviseli: dr. Bűrös és Társa Ügyvédi Iroda, dr. Bűrös László ügyvéd, 1092 Budapest, Kinizsi u. 21–25. B. lh. I. 2., lebonyolító: S & G Consulting Kft., 1063 Budapest, Szinyei Merse Pál u. 8.; a továbbiakban: ajánlatkérő) „a dokumentációban részletezett szakmai követelményeknek megfelelő, különböző tudásszintű altató munkaállomások, lélegeztetőgépek és betegőrző monitorok tartós bérleti konstrukció keretében történő szállítása, telepítése, beüzemelése, teljes körű karbantartása és javítása” tárgyú közbeszerzési eljárása ellen nyújtott be elutasítja, illetve a III. r. kérelmező vonatkozásában részben megszünteti.
A jogorvoslati eljárás során felmerült költségeiket a felek maguk viselik.
A határozat ellen fellebbezésnek, méltányossági és újrafelvételi eljárásnak helye nincs. A határozat érdemi részének felülvizsgálatát annak kézbesítésétől számított 15 napon belül keresettel a Fővárosi Bíróságtól lehet kérni. A keresetlevelet a Fővárosi Bírósághoz címezve, de a Döntőbizottsághoz kell benyújtani.
A határozat megszüntető rendelkezése ellen a határozat kézbesítésétől számított 8 napon belül külön jogorvoslati kérelmet lehet benyújtani. A külön jogorvoslati kérelmet a Fővárosi Bírósághoz kell címezni, de a Döntőbizottsághoz kell benyújtani.
INDOKOLÁS

A Döntőbizottság a D.967/2005. sz. jogorvoslati eljárás iratai, a közbeszerzési eljárás iratai, a felek írásbeli észrevételei és tárgyalási nyilatkozatai alapján az alábbi tényállást állapította meg:
Ajánlatkérő az Európai Unió Hivatalos Lapjában 2005. szeptember 7-én tette közzé az előzetes részvételi felhívását, melynek II.3) pontjában arról adott tájékoztatást, hogy egészségügyi intézmények részére különböző tudásszintű 300 db altatógép, 400 db lélegeztetőgép és 500 db monitor beszerzése 13 termékcsoportban várható.
A kormány a 2207/2005. (X. 5.) sz. határozatában rendelkezett az altatógépek, lélegeztetőgépek és monitorok tartós bérleti konstrukcióban történő beszerzéséről az elavult aneszteziológiai géppark megújítása érdekében. A kormány az államháztartásról szóló 1992. évi XXXVIII. törvény (továbbiakban: Áht.) 12/A. §-ának (5) bekezdése alapján megadta a szükséges engedélyt és felhatalmazta az egészségügyi minisztert, hogy az altatógépek, lélegeztetőgépek és monitorok átlagosan 8 éves futamidejű, a magyar számviteli szabályok szerinti tartós bérlet formájában történő beszerzésre közbeszerzési eljárást folytasson le. Felhatalmazta arra is az egészségügyi minisztert, hogy a tartós bérlet formájában biztosított termékek egészségügyi intézmények részére történő elosztásának elveit kidolgozza. Arra is felhatalmazást adott, hogy az egészségügyi miniszter és a pénzügyminiszter a lefolytatott közbeszerzési eljárás nyertesével a tartós bérleti szerződést a magyar állam nevében megkösse.
Ajánlatkérő a közbeszerzésekről szóló 2003. évi CXXIX. törvény (a továbbiakban: Kbt.) IV. fejezete szerinti nyílt közbeszerzési eljárást indított „egészségügyi intézmények részére különböző tudásszintű altató munkaállomások, lélegeztetőgépek és betegőrző monitorok tartós bérleti konstrukció keretében történő szállítása, telepítése, beüzemelése, teljes körű karbantartása és javítása” tárgyban. Az erre vonatkozó felhívása az Európai Unió Hivatalos Lapjában és a hirdetmények elektronikus napilapjában – 2005/S 207-20-4127 szám alatt – 2005. október 26-án, továbbá tájékoztató jelleggel a Közbeszerzési Értesítő 2005. november 9-i, 129. számában jelent meg.
Ajánlatkérő felhívásában meghatározta a részvételi feltételeket, a kizáró okokat, a pénzügyi, gazdasági, műszaki, szakmai alkalmassági követelményrendszerét, a bírálat szempontját.
Ajánlatkérő dokumentációt is összeállított, ez tartalmazta az ajánlatok benyújtásával szemben támasztott formai és tartalmi követelményeit, a műszaki dokumentációt, a beszerzés tárgyával szemben támasztott specifikus elvárásokat.
Ajánlatkérő közbeszerzési eljárásában a megállapított ajánlattételi határidő 2005. december 1-je volt.
Ajánlatkérő felhívása és dokumentációja ellen az Innomed Medical Rt. 2005. november 17-én, míg a Tyco Healtcare Group AG. 2005. november 23-án nyújtotta be a jogorvoslati kérelmét, a Döntőbizottság a jogorvoslati eljárásokat D.967/2005. szám alatt egyesítette.
Ajánlatkérő 2005. november 30-án bejelentette, hogy ajánlati felhívását a Kbt. 76. § (2) bekezdése alapján az ajánlattételi határidő lejárta előtt visszavonta. Az ajánlati felhívás visszavonására vonatkozó hirdetmény megjelent az Európai Unió Hivatalos Lapjában, továbbá a Közbeszerzési Értesítőben is tájékoztató jelleggel.
A Döntőbizottság a D.967/13/2005. sz., 2005. december 13-án kelt határozatában a Tyco Healtcare Group AG és az Innomed Medical Orvostechnikai Fejlesztő és Gyártó Rt. jogorvoslati kérelmét elutasította. A Döntőbizottság határozatát arra alapította, hogy az ajánlati felhívás jogszerű visszavonását követően a közbeszerzési eljárás specifikus módon fejeződik be, melyre tekintettel a Kbt. szabályozása alapján nem áll fenn jogalap arra, hogy a Döntőbizottság a felhívás, a dokumentáció jogszerűségét vizsgálja.
Ajánlatkérő ezt követően új közbeszerzési eljárást indított a rendelkező részben meghatározott tárgyban, a Kbt. IV. fejezete szerinti közösségi értékhatárú nyílt közbeszerzési eljárást. Az erre vonatkozó ajánlati felhívása az Európai Unió Hivatalos Lapjában és a hirdetmények elektronikus napilapjában – 2005/S 242-238791 szám alatt – 2005. december 16-án, továbbá a hirdetménye tájékoztató jelleggel a Közbeszerzési Értesítő 2005. december 19-i, 146. számában jelent meg.
Ajánlatkérő a felhívása II.1.2) pontjában közölte a szerződés típusát: árubeszerzés, bérlet, valamint a teljesítés helyét: az ajánlatkérő által pályáztatás útján kiválasztott egészségügyi intézmények.
A felhívás II.1.8) pontja a részekre történő ajánlattétel vonatkozásában közölte: az ajánlatok benyújthatók egy részre.
A felhívása II.2.1) pontjában adta meg ajánlatkérő a beszerzése teljes mennyiségét az alábbiak szerint:
1. Anesthesia 1
– Alap tudású altató munkaállomások
7 db
– Közepes tudású altató munkaállomások
86 db
2. Anesthesia 2
– Magas tudású altató munkaállomások
197 db
3. Anesthesia 3
– Zárt anesztéziára alkalmas altató munkaállomások
18 db
4. Lélegeztetés 1
 – CPAP lélegeztetők
5 db
 – Alap tudású lélegeztetők
9 db
5. Lélegeztetés 2
– Közepes tudású intenzív osztályos lélegeztetők
42 db
6. Lélegeztetés 3
– Magas tudású intenzív osztályos lélegeztetők
199 db
7. Lélegeztetés 4
– Transzport lélegeztetők
176 db
8. Lélegeztetés 5
– Neonatológiai lélegeztetők
26 db
9. Lélegeztetés 6
– Nagyfrekvenciás-oscillációs (HFOV) lélegeztető
4 db
10. Lélegeztetés 7
– Univerzális JET lélegeztetők
12 db
11. Monitorok 1
– Multifunkciós monitorok
431 db
– Magas tudású monitorok
65 db
– Központi monitorok
14 db
12.  Monitorok 2
– Műtői monitorok
34 db
13. Monitorok 3
– Haemodinamikai (folyamatos perctérfogatmérő) monitorok
8 db
Ajánlatkérő közölte, hogy a tejesítés határideje 2006. május 31.
Ajánlatkérő a felhívásában a részekre vonatkozóan az alábbi információkat adta: „A RÉSZ száma 1.
1) A rész meghatározása: altató munkaállomások, lélegeztetőgépek és betegőrző monitorok beszerzése 13 termékcsoportban. Részajánlat termékcsoportonként tehető, az abban kiírt teljes mennyiségre.”
Ajánlatkérő felhívása III.1.1) pontjában a szerződést biztosító mellékkötelezettségeket az alábbiak szerint határozta meg: „a teljesítéshez kapcsolódó napi késedelmi kötbér a nettó ajánlati ár 1‰-e, meghiúsulási kötbér a nettó ajánlati ár 10%-a.”
Ajánlatkérő tájékoztatást adott a felhívása III.1.2) pontjában a fő finanszírozási és fizetési feltételekről. Közölte, hogy „az árubeszerzés tartós bérleti konstrukcióban történik. A futamidő 8 év, 1 év türelmi idővel. Az ajánlatkérő a bérleti díjat félévente, egyenlő nagyságú részletekben, EUR-ban fizeti nyertes ajánlattevő(k)nek. A részszámlákat ajánlatkérő a számla kézhezvételétől számított 30 naptári napos átutalással egyenlíti ki.”
Ajánlatkérő felhívásában meghatározta a részvételi feltételeket, az ajánlattevő személyes helyzetére vonatkozó adatokat, a kizáró okokat, továbbá az alkalmassági követelményrendszerét.
A felhívás III.2.1) pontja értelmében – egyéb feltételeken kívül – alkalmatlan az ajánlattevő, ha:
– bankszámláin 2003., 2004. évben volt 30 napot meghaladó sorban állás,
– számviteli törvény szerinti beszámolója alapján 2003. vagy 2004. évre vonatkozó beszámolóját a könyvvizsgáló korlátozó záradékkal látta el,
– nem rendelkezik az általa megajánlott termékcsoport(ok) finanszírozást és szolgáltatást nem tartalmazó ajánlati árával megegyező összegű, visszavonhatatlan pénzintézeti ígérvénnyel/kötelezettségvállalással,
– 2002., 2003., 2004. évben összesen nem rendelkezik a megajánlott termékcsoportban kiírt mennyiségű termék legalább 50%-ának szállítására vonatkozó, a Kbt. 68. § (1) bekezdés a)–b) pontja szerinti referenciával,
– nem rendelkezik minimum 5 fő szervizszakemberrel, amennyiben az Anesztézia 1, 2, a Lélegeztetés 2, 3, 4, és a Monitorok 1, 2 termékcsoportok vonatkozásában tesz ajánlatot,
– nem rendelkezik legalább 3 fő szervizszakemberrel, amennyiben az Anesztézia 3, a Lélegeztetés 1, 5, 6, 7. és a Monitorok 3 termékcsoport vonatkozásában tesz ajánlatot,
– termékleírása nem felel meg a dokumentációban leírt orvosszakmai követelményeknek.
Ajánlatkérő felhívása III.2.2) pontjában határozta meg a gazdasági és pénzügyi alkalmasság igazolási módját, egyebek mellett kérte:
– ajánlattevő valamennyi számlavezető pénzintézetének 120 napnál nem régebbi nyilatkozata az ajánlattevő fizetőképességének megítéléséhez az alábbi tartalommal:
– mióta vezeti a vállalkozó számláját,
– azon volt-e 2003., 2004. évben 30 napot meghaladó sorban állás.
– A Kbt. 66. § (1) bekezdés d) pontja alapján a megajánlott termékcsoport(ok) finanszírozást és szolgáltatást nem tartalmazó ajánlati árával megegyező összegű, visszavonhatatlan pénzintézeti ígérvény/kötelezettség vállaló nyilatkozat eredeti vagy hitelesített másolati példányának csatolását.
Ajánlatkérő a felhívása III.2.3) pontjában a műszaki, illetve szakmai alkalmasság igazolására – egyebek mellett – kérte:
– Kbt. 67. § (1) bekezdés a) pont és a 68. § (1) bekezdés a) és b) pont alapján 2002–2003–2004. évek legjelentősebb altató munkaállomás, lélegeztetőgép és betegőrző monitor készülék szállításainak ismertetését, a Kbt. 68. § (1) bekezdés a) pontja szerinti esetben eredeti vagy hitelesített másolatú referencialevelekkel alátámasztottan.
– Kbt. 67. § (1) bekezdés c) pont alapján a szervizszakemberek (szervezet, illetőleg vezetők megnevezése, képzettségük ismertetését, akiket be kíván vonni a teljesítésbe, különösen azok bemutatásával, akik a minőségellenőrzésért felelősek).
– Kbt. 67. § (1) bekezdés d) pontja alapján a beszerzendő áru leírását.
A felhívás IV.2.1. pontja értelmében a bírálat szempontja az összességében legelőnyösebb ajánlat, az alábbi részszempontokkal:
1. Ajánlati ár
2. Műszaki tartalom
Ajánlatkérő felhívása szerint az ajánlattételi határidő 2006. január 17., az ajánlattétel nyelve: magyar.
A felhívás további információk VI.3) pontjában ajánlatkérő megadta a 13 termékcsoport vonatkozásában az összességében legelőnyösebb ajánlat bírálati szempont részszempontjainak súlyszámát, a műszaki tartalom részszempont alszempontjait és azok súlyszámát. Ajánlatkérő a műszaki tartalom részszempont esetében – egy kivételével – mindegyik termékcsoportnál több alszempontot állapított meg.
Ajánlatkérő közölte, hogy a bírálat során adható pontszám valamennyi részszempont esetében 0–10-ig.
Ajánlatkérő előírta, hogy az ajánlattevők a bérleti díjak megállapításakor 20%-os maradványértékkel kötelesek számolni. Az ajánlati árat a 14 db bérleti díj részlet összesített értékének megfelelően kell megadni nettó EUR-ban.
Ajánlatkérő meghatározta a bírálat módszerét, megadta, hogy a legjobb tartalmi elem kapja az értékelési pontszám maximumát. Az (előny a nagyobb) és (előny a kisebb) jelű részszempontok pontozása relatív értékelési módszerrel, arányosítással történik az ajánlatkérő által megadott képletek szerint. Azok a részszempontok, ahol tulajdonság megléte értékelendő (ha igen, az előny), ott a pontozása úgy történik, hogy a részszempont által meghatározott tulajdonság megléte esetén 10 pont, hiánya esetén 0 pont adandó. A végső pontszám a súlyszámokkal történő szorzással alakul ki. Ajánlatkérő közölte, hogy a maximálisan elérhető pontszám termékcsoportonként 1000.
Ajánlatkérő tájékoztatást adott arról is, hogy az ajánlattevőknek a bérleti szerződés hatálya alatt külön térítés nélkül biztosítania kell a bérbe adott készülékek – ajánlati dokumentációban előírtak szerinti – teljes körű karbantartását és javítását úgy, hogy a hibajavítás megkezdésének időpontja a bejelentéstől számítva Budapesten minimum 2 óra, maximum 4 óra, Budapesten kívül minimum 4 óra, maximum 8 óra.
Ajánlatkérő a felhívásában közölte, hogy közbeszerzési eljárásában a hiánypótlás lehetőségét nem biztosítja.
Ajánlatkérő dokumentációt is készített, ebben határozta meg az ajánlatok benyújtásával szemben támasztott formai és tartalmi követelményeket, ez tartalmazta a műszaki specifikációs követelményrendszerét is. 
A dokumentáció második oldalán az 1. pontban közölte az ajánlatkérő, hogy „a részletes specifikációban – egyes esetekben – esetleg gyártóra utaló fantázianevek, márkajelzések a Kbt. 58. § (7) bekezdése értelmében csak a tárgy jellegének egyértelmű meghatározása érdekében megtörtént. Ajánlatukban azzal egyenértékű terméket kell megajánlatni.”
Ajánlatkérő közölte, hogy elfogadja a korábbi eljáráshoz már beszerzett igazolásokat és nyilatkozatokat jelen eljárás során.
A dokumentáció 3–16. oldala tartalmazta termékcsoportonként a felolvasólapokat, – a felhívásban foglaltakkal egyezően – a részszempontokat és a műszaki tartalom alszempontjait.
A dokumentáció 19–26. oldalán ismertette ajánlatkérő a részletes ajánlati feltételeket.
A I.4. pontban ajánlatkérő meghatározta az ajánlat kötelező tartalmát. E körben – egyebek mellett – előírta, hogy az ajánlatnak az alábbi nyilatkozatokat, illetve dokumentumokat is tartalmaznia kell:
a) az ajánlott termék (termékek) részletes ismertetése: az áru alapvető jellemzőinek részletes leírása, az érvényes forgalomba hozatali engedély, tanúsítvány eredeti vagy hiteles másolata, az ajánlattevő által szállított áru, vagy a nyújtott járulékos szolgáltatás tekintetében vállalt jótállási feltételek ismertetése (időtartama, tartalma, rendelkezésre állási készség stb.)
b) az ellenszolgáltatás összegét az alábbiak szerint kell meghatározni: fél éves bérleti díjat termékcsoportonként kell megadni. Ajánlattevőknek részletesen be kell mutatni az általa megjelölt bérleti díj kalkulációját, a bérleti díj egyes elemeire lebontva. A 8 éves futamidő végén a maradványérték kötelező mértéke: 20
c) ajánlatkérő annak igazolására alkalmas nyilatkozatot kért, hogy az ajánlatkérő részére biztosított szolgáltatás nem sérti 3. személyek védelem alatt álló szerzői és annak megfelelő jogait, továbbá amennyiben ilyen igényt, illetve kártérítési igényt érvényesítenek ajánlatkérővel szemben, akkor ajánlatkérő helyett teljes mértékben helytáll.
e) Ajánlattevő az ajánlatában a Kbt. 71. § (1) és (3) bekezdése alapján pontosan jelölje meg, hogy ajánlata teljesítéséhez milyen körben kívánja igénybe venni 3. személy közreműködését.
f) A megadott szerződéses feltételeket is tartalmazó, kitöltött bérleti és szervizszerződés-tervezet.
A dokumentáció I.10. pontja a teljeskörűség, a többváltozatú ajánlat, a több alanyú ajánlat címszó alatt az alábbi tájékoztatást adta:
„Az ajánlattevő részajánlatot termékcsoportonként az abban kiírt teljes mennyiségre tehet. Ajánlatkérő több változatú ajánlatot nem fogad el. Az ajánlat megtételére több ajánlattevő közösen is nyújthat be ajánlatot.”
A dokumentáció I.16. pontjában ismertette az ajánlatkérő, hogy mely ajánlatok érvénytelenek. E körben b) pont alatt érvénytelenségi okként határozta meg azt, ha az ajánlatot olyan ajánlattevő nyújtotta be, aki nem jogosult az eljárásban részt venni.
A dokumentáció I.26. pontjában ajánlatkérő kijelentette, hogy a szükséges pénzügyi fedezet rendelkezésre áll, illetőleg a részteljesítések idejére rendelkezésre fog állni.
A dokumentáció II. sz. mellékletének 1. sz. mellékletében adta meg ajánlatkérő a szakmai minimumkövetelményeket és mennyiségeket termékcsoportonként. 
Ajánlatkérő minden egyes termékcsoport esetében közölte a részletes technikai leírását.
Kérte, hogy a berendezések biztonsági rendszerei garantálják a páciens biztonságát bármilyen szélsőséges feltételek (áramszünet, gázellátási hiba, készülék meghibásodása stb.) esetén is.
Előírta, hogy a készülékek minden részegysége az Európai Unió ajánlása szerint kommunikáljon a hivatalos nemzeti nyelven, azaz rendelkezzen magyar nyelvű szoftverrel, kezelőfelülettel és használati útmutatóval.
Ajánlatkérő ezt követően táblázatos formában tájékoztatást adott arról, hogy az adott beszerzési tárgyhoz milyen általános, specifikus tulajdonságok tartoznak, közölte, hogy a felsorolt tulajdonságok közül melyek a kötelező jellegűek, melyek nem kötelezően teljesítendő elvárások, mely tulajdonságoknál kéri a műszaki megoldás ismertetését. Ajánlatkérő előírását az ajánlattevők számára az alábbiak szerint magyarázta: „az előírt tartomány vonatkozásában az „Igen” szó a paraméter kötelező teljesítését írja elő – szállítani olyan eszközt kell, amely biztosítja valamennyien kötelezően teljesítendő elvárás teljesítését. A „kérjük megadni” válasz esetén a paraméter nem kötelezően teljesítendő, nemleges válasz sem kizáró. Amennyiben a mező egy számértéket (pl. min. „5.0 mbar” vagy max. 120 ütés/perc) vagy egy tartományt jelöl (pl. „1.0–10 l/perc”) úgy a készüléknek minimum ezt az értéket kell teljesítenie. Minimumérték elvárása esetén az ajánlott terméknek az adott értéket vagy annál kedvezőbbet kell teljesítenie, max. érték esetén az ajánlott paraméternek az elvárt értéknél alacsonyabbnak, vagy legfeljebb az elvárt értékkel megegyezőnek kell lennie. Egy tartomány esetén az elvárt tartományt kell minimálisan teljesíteni. Szűkebb tartomány – akár egyik határérték vonatkozásában – nem felel meg az elvárásnak. Ahol pontos értéket adunk meg, ott nem elegendő Igen/Nem-mel válaszolni, hanem az ajánlott értéket, tartományt, vagy a megvalósítás rövid ismertetését is pontosan meg kell adni.
Ajánlatkérő a dokumentációban az egyes termékcsoportnál megadta az árban foglalt tartozékokat munkaállomásonként, továbbá a páciens légzőkör készlet tartalmát.
Ajánlatkérő a dokumentációban meghatározta a kötelező műszaki feltételeket termékcsoportonként, továbbá azon műszaki elvárásokat is, amelyeket nem kötelezően támasztott, hanem amelyek a műszaki tartalom részszempont alszempontjai keretében kerülnek majd értékelésre.
Az 1. termékcsoportnál az alaptudású és közepes tudású munkaállomásoknál műszaki feltételként támasztotta: az ST-analízist minimum 3 csatornán, az S-deviáció megjelenítését a referenciagörbéhez viszonyítottan, továbbá a közepes tudású altató munkaállomásoknál a jegyzőkönyvezhető friss gáz áramlási adatokat gázonként kérte megadni, melyet alszempontként kívánt értékelni. Ajánlatkérő a 2. termékcsoportnál a magas tudású altató munkaállomásoknál szintén kötelező követelményként támasztotta az ST-analízist és az ST-deviáció megjelenítését a referenciagörbéhez viszonyítottan, valamint kérte a jegyzőkönyvezhető friss gáz áramlási adatok gázonkénti megadását, az érintőképernyő meglétére nyilatkozatot, melyeket alszempontként kívánt értékelni a bírálat során.
Ajánlatkérő mind az 1., mind a 2. termékcsoportnál kérte megadni a fűtéssel párásodásgátolt légzőkör lehetőségét, a lélegeztetőegység meghajtását, mely műszaki tartalmat az alszempontok körében kívánt értékelni. 
A 3. termékcsoportnál, a zárt rendszerű Anesztéziára alkalmas munkaállomásnál ajánlatkérő követelményként támasztotta – egyebek mellett – a színes TFT vagy LCD monitor minimum 14'' képátlót, az altatógép képernyőjén megjelenő görbék számaként a 6-ot, a méréshez használt elvezetés választható, valamint kérte megadni azt, ha a lélegeztetőmeghajtás elektronikus, továbbá az életkor-specifikus MAC-érték kalkulálását, melyeket alszempontként kívánt értékelni.
Ajánlatkérő a 6. termékcsoportnál a magas tudású intenzív osztályos lélegeztetőgépnél kötelező követelményként támasztotta, hogy a színes grafikus kijelző minimum 12'' képátmérővel rendelkezzen, az etCO2 mérés a készülékbe integráltan valósuljon meg.
Ajánlatkérő a 11. termékcsoportnál a multifunkciós betegellenőrző monitor általános felhasználásra vonatkozó beszerzési tárgynál megadta a kért darabszámot: 431 db. A dokumentáció 73. oldalán a technikai leírásban az alábbi követelményeit határozta meg: „a páciens életfunkcióinak folyamatos mérésére, azok megjelenítésére, dokumentálására, analízisére alkalmas, multifunkcionális készülék, mely alkalmas a legkülönfélébb ellátási környezetben újszülött, gyermek és felnőtt páciensek monitorozására egyaránt. Az egyes életkornak megfelelő mérési algoritmusok, beállítási határértékek a páciens csoport kiválasztásával automatikusan lépjenek érvénybe. A monitornak alkalmasnak kell lennie műtői, intenzív osztályos és egyéb területen történő monitorozásra egyaránt, tartalmaznia kell az ehhez szükséges valamennyi protokollt. A monitornak biztosítania kell az adatok gyűjtését és megjelenítését a páciens transzportja alatt is. Alkalmasnak kell lennie további (későbbi) fejlesztésekre, ezért rendelkeznie kell további paraméterek mérésének lehetőségével. A monitornak alkalmasnak kell lennie hálózatos kommunikációra hardver továbbfejlesztés nélkül. A megajánlott monitornak kompatibilisnek kell lennie a csomagban található magas tudású és központi monitorokkal is, azaz ezekkel – igény esetén – hálózati kommunikációba vonható legyen.
Ajánlatkérő megadta a monitor saját képernyője vonatkozásában LCD/TFT előírt tartományaként a minimum 10'' képátmérőt. Az egyidejűleg megjelenítő csatornák számát minimum 5-ben adta meg. Követelményként támasztotta továbbá az általános tulajdonságok között a magyar nyelvű szoftver és kezelőfelületet, a gyermek, a felnőtt üzemmódot, a műtői protokollt, az intenzív osztályos (és egyéb) protokollt. Előírta azt is, hogy az EKG elvezetések száma minimum 3 legyen. Az összes EKG elvezetés egyidejű megjelenítése legyen biztosított a kijelzőn. Az ST analízis tekintetében a minimum 3 csatornát követelte meg. Kötelező elvárásként rögzítette az IBP (invazív nyomásmérést), minimum 2 független csatorna egyidejű mérésével, a hálózati kompatibilitás.
Ajánlatkérő több műszaki specifikum tekintetében írta elő, hogy legyen meg kötelezően a bővítés lehetősége pl. az alábbiakkal: IBP 3 csatornára funkció bővítés lehetősége, Termodilúciós perctérfogatmérés, bővítés lehetősége, etCO2 (kapnográfia) bővítés lehetősége, EEG-vel bővíthetőség lehetősége, bővíthetőség anesztézia-gáz monitorozással, a nyomtató csatlakoztatás lehetőségét. Ajánlatkérő kérte megadni a második képernyő csatlakoztatás lehetőségét, továbbá a folyamatos, pulzus kontur alapú perctérfogat mérés integrált lehetőségét, melyeket nem kötelező követelményként támasztott, hanem alszempontként kívánt értékelni.
Ajánlatkérő dokumentációjának 77-től 80. oldala tartalmazza a 11. termékcsoporton belül a magas tudásszintű betegellenőrző monitor vonatkozásában támasztott ajánlatkérői elvárásokat. Ajánlatkérő – e körben is – a Multifunkciós betegellenőrző monitorral egyezően követelményként támasztotta a 77. oldalon az életkornak megfelelő mérési algoritmusok automatikus kiválasztását, a későbbi fejlesztési lehetőségeket, a hálózatos kommunikációt, a gyermek, a felnőtt üzemmódot, a műtői, az intenzív osztályos protokollt. Az akkumulátor tekintetében rögzítette az üzemidő tartama min. 30 perc. Előírta, hogy a megajánlott monitornak kompatibilisnek kell lennie a csomagban található multifunkciós és központi monitorokkal is, azaz ezekkel – igény esetén – hálózati kommunikációba vonható legyen. Előírta az ST-analízist minimum 3 csatornán és megkövetelte a ST-komplexusok megjelenítését. Kötelező követelményként rögzítette minimum 3 független csatorna egyidejű mérése mellett az IBP-t, az etCO2 mérését, a mért adat megjelenítését, a Kapnogramm görbe megjelenítését a kijelzőn. Ajánlatkérő a dokumentáció 79. oldalán több kötelező bővítési lehetőséget írt elő, pl. az alábbiakat: az alvásmélység monitorozás integrált lehetőségét, tpO2/tpCO2 mérés lehetőségét, második képernyőcsatlakoztatás lehetőségét, a nyomtató csatlakoztatás lehetőségét. Kérte megadni mind a multifunkciós, mind a magas tudású monitoroknál a folyamatos perctérfogatmérés pulzus kontur elvét, melyet a multifunkciós monitoroknál alszempontként kívánt értékelni.
A dokumentáció 81–82. oldala tartalmazza a 11. termékcsoporton belül a Központi monitorra vonatkozó ajánlatkérői elvárásokat. A műszaki specifikációban rögzítette ajánlatkérő, hogy a központi monitor a hálózati kommunikációs kapcsolatban telepített ágymelletti monitorok adatainak egy helyen történő megtekintésére, tárolására, az adatok analizálására, nyomtatására alkalmas eszköz, mely biztosítja ezen felül a riasztások központi megjelenítését is. A központi monitornak alkalmasnak kell lennie a hozzá csatlakoztatott min. 8 db ágy melletti monitor adatainak egyidejű megjelenítésére, illetve az elérhető monitorok közül egyetlen kiválasztott valamennyi adatának megjelenítésére. A központi monitornak biztosítania kell akkumulátoros üzemmódot az esetleges hálózati áramkimaradások során fellépő adatvesztés megelőzésére. Alkalmasnak kell lennie bővítésre, azaz további ágymelletti monitorok fogadására. Kompatibilisnek kell lennie a csomagban található multifunkciós és magas tudású monitorokkal is, azaz ezekkel igény esetén hálózati kommunikációba vonható legyen.
A táblázatos formában meghatározott követelmények között rögzítette, hogy az összesen a hálózatba köthető monitorok száma minimum 64.
A dokumentáció 83–85. oldala tartalmazza a 12. termékcsoport műtői monitorokra vonatkozó ajánlatkérői műszaki feltételeket. Ajánlatkérő e monitor tekintetében is előírta a magyar nyelvű szoftver és kezelőfelületet, a gyermek- és felnőtt üzemmódot, a műtői protokollt, az akkumulátoros üzem időtartamát minimum 30 percben, az EKG elvezetések számát minimum 3-ban azzal, hogy ebből minimum 2 EKG-görbe megjeleníthető legyen egyidejűleg. Az ST-analízist minimum 3 csatornán megkövetelte. Úgyszintén elvárásként rögzítette az invazív nyomásmérést minimum 2 csatornán egyidejűleg, alvásmélység mérését. Ajánlatkérő több műszaki feltétel vonatkozásában előírta a bővíthetőség lehetőségét, így pl. a második képernyő csatlakoztatásának lehetőségét.
A dokumentáció 3. számú melléklete a 88–89. oldalon tartalmazta az ajánlatkérő által megállapított bérleti és szerviz szerződéses feltételeket, melyben az alábbiak kerültek rögzítésre:
„Ajánlattevőnek részletes, kitöltött, cégszerűen aláírt bérleti szerződéstervezetet kell csatolnia ajánlatához.
A bérleti szerződéstervezetben tekintettel kell lenniük a következő feltételekre, melyeket a tervezetnek tartalmaznia kell.
A jogviszony alapja a mindenkor érvényes magyarországi jog. 
A beszerzés formája tartós bérlet.
A futamidő 8 év (96 hónap).
A bérleti díj 12 hónap moratórium után 2007. január 1-jétől félévente, összesen 14 egyenlő részletben kerül kiegyenlítésre.
Bérleti díj csak EUR-ban adható meg.
Részszállítás – a teljesítési határidőig tartó időszakban – lehetséges, havi egyszeri leigazolással. Ajánlattevőnek részletes szállítási ütemtervet kell mellékelnie.
A részletesen megnevezett típusú készülékek teljes körű karbantartását és javítását a bérleti futamidő lejártának napjáig vállalni kell.
A karbantartás célja folyamatos üzembiztonság fenntartása, a meghibásodások megelőzése és az élettartam növelése.
Bérbeadó a karbantartási munkákat altató- és lélegeztetőgépek esetén negyedévente, betegőrző monitorok esetében félévente köteles elvégezni. A bérbeadó köteles elvégezni a készülékek időszakos funkcionális és biztonságtechnikai felülvizsgálatát a 47/1999. (X. 6.) EüM rendelet 13. sz. melléklete szerint.
A bérbeadónak a karbantartási, javítási munkákat a készülékek gyártója által előírt technológiai utasítás szerint kell elvégeznie.
A bérbeadó kijelenti, hogy a karbantartási, javítási munkákat végző szakemberei rendelkeznek a gyártó által megkövetelt szakmai képesítéssel, illetve a szükséges szaktanfolyam sikeres elvégzését igazoló bizonyítvánnyal.
A bérbeadó eseti meghibásodás esetén a hibabejelentést követően Budapesten 4, vidéken 8 órán belül köteles megkezdeni a hiba elhárítását. A bérbeadó a karbantartás, felülvizsgálat, illetve az eseti hibajavítás alkalmával felhasznált alkatrészekért külön számlát nem állít ki, kivéve az egyszer használatos eszközöket, valamint a fogyó, kopó alkatrészeket, úgymint:
– elektródagél
– elektróda
– regisztráló papír
– szűrő légzőkör
– szenzor
– pácienskábel.
A bérbeadót a fenti munkákért, illetve a kiszállásért külön díjazás nem illeti meg.
A bérbeadó az elvégzett munkákról jegyzőkönyvet köteles kiállítani.”
A dokumentáció 5. számú melléklete tartalmazta a referencialevél megnevezésű dokumentumot. Ajánlatkérő ebben kérte feltüntetni – egyebek mellett – a szállított termék(ek)-t, a teljesítés idejét (év), az ellenszolgáltatás összegét (EUR bruttó), továbbá a referenciát adó nevét.
Ajánlatkérő a feltett kérdéseket írásban megválaszolta.
Ajánlatkérő a 2006. január 1-jén kelt kiegészítő tájékoztatásában az első kérdésre közölte, hogy a beszerzés tárgyát képező termékek leszállítására és a rendeltetési helyen üzemképes állapotban történő átadására nyitva álló határidő az ajánlati felhívás II.3) pontja szerint 2006. május 31-e. A termékek leszállításának ütemezését a fenti határidő figyelembevétele mellett az ajánlattevők határozhatják meg, az erre vonatkozó szállítási ütemtervet az ajánlatnak tartalmaznia kell. A termékek a szerződés hatálybalépésétől kezdődően – előzetes egyeztetés mellett – leszállíthatók.
Ajánlatkérő a második kérdésre adott válaszában előadta, hogy a felhívásában arra tekintettel kérte a megajánlott termékcsoport(ok) finanszírozást és szolgáltatást nem tartalmazó ajánlati árral megegyező összegű, visszavonhatatlan pénzintézeti ígérvényre/kötelezettségvállalásra vonatkozó nyilatkozat benyújtását, mivel a termékek gyártását, beszerzését a hosszú távú, 8 éves bérleti konstrukció miatt meg kell finanszírozni és az ajánlatkérő az ehhez szükséges pénzügyi háttér feltétlen rendelkezésre állását kívánja vizsgálni. Közölte, hogy a finanszírozás konkrét igénybevételére az ajánlattevők és a finanszírozó pénzintézet megállapodása az irányadó, ezzel kapcsolatban ajánlatkérő előírást nem tett. Így az előírt nyilatkozat becsatolására vonatkozó kötelezettség nem jelenti azt, hogy az adott pénzintézeti szolgáltatást a nyertes ajánlattevőnek ténylegesen igénybe kell vennie.
Ajánlatkérő közölte, hogy a műszaki elvárások táblázatában megadta a készülékkel szállítandó tartozékok, induló fogyóanyagok és kopó, fogyó tartozékok listáját, melyeket a bérleti díjban kell árazni.
Ajánlatkérő közölte, hogy a telepítés után nyújtandó szolgáltatások során az egyszer használatos eszközökkel fogyó- és kopó alkatrészekkel kapcsolatosan adott felsorolása nem teljes körű, azon mindazon anyagokat érteni kell, amelyek a szokványos szakmai gyakorlatban fogyóanyagnak, illetve kopó, fogyó alkatrésznek számítanak. Ezt követően ajánlatkérő további tájékoztatást adott ezen anyagok köréről.
Ajánlatkérő közölte azt is, hogy a referenciával kapcsolatosan meghatározott alkalmassági feltételében a referenciák száma tekintetében az ajánlatkérő nem fogalmazott meg követelményt, azaz az előírt mennyiség eléréséhez szükséges számú referencia nyújtandó be az ajánlatba.
Ajánlatkérő a 2006. január 6-án kelt kérdésekre adott kiegészítő tájékoztatójában közölte, hogy a referencialevelekben foglalt termékek mennyiségének kell megfelelnie a termékcsoportban kiírt mennyiség minimum 50%-ának. A referencialevelekben szereplő mennyiségről kérte összesítő lap csatolását. Ajánlatkérő ezt követően több termékcsoport tekintetében részletes tájékoztatást adott arról, hogy a referencialevélben milyen megnevezésű termékek fogadható el az adott termékcsoport vonatkozásában.
Ajánlatkérő az 1. számú, a bérleti díjra vonatkozó kérdésre közölte, hogy a dokumentációban az ajánlati ár részletezésére tett előírásnak azért van jelentősége, hogy az egyes ajánlatok szerkezetükben is jobban összehasonlíthatóak legyenek. Az ajánlati ár részletezésére példaként hivatkozott arra, hogy az történhet a termék listaárából kiindulva, nagy kontingens miatti esetleges árkedvezménnyel korrigálva, teljes körű karbantartást, javítást is figyelembe véve, a 8 éves tartó bérletbe adás biztosításának díja.
Ajánlatkérő a második kérdésre – a 20%-os maradványérték előírására – közölte, hogy a kormány 2207/2005. (X. 5.) Korm. határozata hatalmazta fel az egészségügyi minisztert a 8 éves futamidejű, a magyar számviteli jogszabályok szerinti tartós bérlet formájában történő beszerzésre közbeszerzési eljárást bonyolítson le. Államháztartási szempontból az ESA (European System of Accounts) fogalomrendszerében az egyes konstrukciók tartalmuk szerint vannak minősítve, így a kormány által jóváhagyott beszerzési konstrukciónak a tartós bérletnek is megvannak az ESA szabályainak megfelelő – a Pénzügyminisztériummal és a Központi Statisztikai Hivatallal is egyeztetett – feltételei, amelyek közül az egyik éppen az, hogy az állam a futamidő alatt az eszköz teljes értékét nem fizeti ki, azaz kötelező maradványértéket írnak elő, amely tartós bérlet esetében megközelítőleg 20%.
Ajánlatkérő a negyedik kérdésre adott válaszában közölte, hogy előírása egyértelmű a magyar nyelvű szoftver nem egy későbbi upgrade kérdése, hanem minimumkövetelmény, mellyel az ajánlott terméknek rendelkeznie kell.
Az I. r. kérelmező jogorvoslati kérelme:
Az I. r. kérelmező 2006. január 4-én benyújtott jogorvoslati kérelmében ajánlatkérő ajánlati felhívása és dokumentációja egyes előírásait sérelmezte, kérte jogsértés megállapítását, ajánlatkérő ajánlati felhívásának megsemmisítését, ajánlatkérő kötelezését a költségek viselésére. 
Az I. r. kérelmező jogorvoslati kérelmében közölte, hogy a jogsértő cselekmény időpontja 2005. december 19-e ajánlatkérő ajánlati felhívásának a Közbeszerzési Értesítőben történő megjelenésének napja, melyről az I. r. kérelmező 2005. december 20-án szerzett tudomást, így az I. r. kérelmező szerint jogorvoslati kérelmét a tudomásra jutásától számított 15 napon belül nyújtotta be 2006. január 4-én.
Az I. r. kérelmező jogorvoslati kérelmét arra alapította, hogy ajánlatkérő közbeszerzési eljárásában megsértette a Kbt. 1. § (2) bekezdését, továbbá a Kbt. 49. §-át. Hangsúlyozta, hogy az ajánlatkérő kötelezettsége esélyegyenlőséget és egyenlő bánásmódot biztosítani az ajánlattevők számára.
1.
Az I. r. kérelmező szerint ajánlatkérő indokolatlan, érthetetlen és fizikailag kivitelezhetetlen referenciakövetelményt támasztott azzal, hogy az ajánlattevők által megajánlandó mennyiség 50%-át kérte referenciamunkában igazolni. Hivatkozott arra, hogy a Kbt. 67. § (1) bekezdés a) pontja a referencianyújtás tekintetében nem ír elő sem alsó, sem felső korlátot. Az I. r. kérelmező számára a monitor termékcsoportok tekintetében problémás ajánlatkérő előírása, mivel az I. r. kérelmező a monitorokra vonatkozó beszerzési tárgyban rendelkezik érdekeltséggel. Ajánlatkérő beszerzési mennyiségéből következően 248 db őrző monitorról és 7 db központról kellene referenciaigazolást benyújtani, melyhez az előző 3 évre vonatkozóan sok országból kellene beszerezni a referencialevelet, mely a megadott ajánlattételi határidőhöz képest fizikailag kivitelezhetetlen.
Az I. r. kérelmező szerint a beszerzés nagyságrendjére tekintettel és amellett is túlzott ajánlatkérő elvárása, hogy lehetővé tette az évek között az összeszámítást. Előadta, hogy megsértett rendelkezésként kifejezetten a Kbt. 49. §-át jelölte meg, de amennyiben ajánlatkérő sérelmezett magatartása a Kbt. más rendelkezéseibe is ütközik, úgy értelemszerűen annak megsértését is meg kell állapítani.
2.
Az I. r. kérelmező sérelmezte azt is, hogy a referencialevélben EUR-ban kérik a berendezések bruttó értékét megadni, viszont a magyarországi intézményi forgalmazás eddig forintban történt. Kifogásolta, hogy a megadott referencialevélen nem szerepel a szállított mennyiség darabszáma, ezért nem alkalmas a termékcsoportok szerinti darabszámok igazolására.
3.
Az I. r. kérelmező szerint túlzott mértékű az ajánlatkérő által a pénzügyi, gazdasági alkalmasság feltételéül szabott pénzintézeti ígérvény/kötelezettségvállalásra vonatkozó nyilatkozattal szembeni elvárás. Az ilyen mértékű garancia nyújtása nem áll arányban a kívánt cél elérésével és nem szolgálja a verseny kialakulását. A kisebb társaságok számára ennek biztosítása nagy áldozatot jelent, miután nyertesként történő kiválasztásuk sem biztos még. 
Az I. r. kérelmező szerint nemcsak túlzott mértékű, hanem elfogadhatatlan is ezen alkalmassági feltétel, mivel megkérdőjelezi az ajánlattevő pénzügyi, gazdasági alkalmasságát.
4.
Az I. r. kérelmező – tárgyaláson pontosított jogorvoslati kérelmében – több szempontból sérelmezte az ajánlatkérő által a monitor termékcsoportok vonatkozásában meghatározott műszaki követelményeket.
Álláspontja szerint az ajánlatkérőknek a felhívásuk és a dokumentációjuk összeállításakor arra kell törekedniük, hogy ne csak az egyes gyártók termékpalettáján meglevő elvi lehetőséget vegyék figyelembe azaz, hogy tudjon ajánlatot tenni az adott gyártó, hanem arra is törekedjenek, hogy biztosított legyen a versenyképes ajánlat összeállításának a lehetősége. E körben példaként arra hivatkozott, hogyha az adott ajánlattevő magasabb tudásszintű termékét kénytelen megajánlani, az számára kevésbé elfogadható megoldás, miután a szükséglethez képest magasabb árat kell érvényesíteni.
Az I. r. kérelmező szerint ajánlatkérőnek előzetesen fel kellett volna mérnie tételesen az egyes intézmények beszerzési igényeit és ennek alapján konkrétan specifikálni a beszerzési igényét, így csak a szükséges mértékben megkövetelni a többletfunkciókkal ellátott berendezéseket, eszközöket.
4. a)
Az I. r. kérelmező konkrétan sérelmezte a monitorok tekintetében előírt azon műszaki specifikációs rendelkezéseket, amelyekben ajánlatkérő bővíthetőséget kért. Az I. r. kérelmező szerint az egész beszerzési igényhez képest 1-2%-ban lesz szükség ténylegesen a bővítések megvalósítására. Ugyanakkor azzal, hogy ajánlatkérő a bővíthetőséget a monitorok tekintetében megkövetelte egyben kizárja a közbeszerzési eljárásban való részvételből azon ajánlattevőket, akik a bővíthetőségre vonatkozó műszaki specifikumnak nem felelnek meg. Az I. r. kérelmező szerint ez egyben felesleges többletkiadást is eredményez, miután annak beszerzésére a nagy beszerzési mennyiséghez képest kismértékben lesz szükség. Ajánlatkérő pedig a későbbi bővítés során már kényszerhelyzetbe kerül, mivel adott, hogy a bővítési részt kitől szerezheti be.
4. b)
Az I. r. kérelmező ismertette, hogy ajánlatkérő úgy határozta meg a műszaki dokumentációjában a kompatibilitásra vonatkozó követelményét, hogy annak alapján a 11. termékcsoporton belül megadott három csoportra bontott monitorok (multifunkciós, magas tudású, központi) szállítását csak ugyanazon szállító tudja teljesíteni, mivel minden gyártó csak az általa gyártott monitorokkal tud kompatibilitást biztosítani (nincs nemzetközileg elfogadott szabvány a monitorok összekapcsolására vonatkozóan), mely tény egyben azt is jelenti, hogy bár ajánlatkérő lehetővé tette felhívásában a részajánlat tételét, ténylegesen az nem nyújtható.
Az I. r. kérelmező szerint miután a monitorok nem egy helyen kerülnek használatbavételre, hanem az ország területén szétosztva, így a monitoroknak nem egymással, hanem a már meglevő telepített rendszerekkel kellene kompatibilisnek lenni.
Az I. r. kérelmező szerint, ha 16 ágyas rendszert vesznek alapul, akkor orvosilag nem lehet különbséget tenni az osztályon lévő páciensek között az őrzés igény alapján. Ilyen különbség csak az egyes intézmények feladatköre és lehetőségei alapján állapítható meg, tehát egy osztályon belül nem merülhet fel igény különböző tudásszintű készülékre, egyszerre történő használatukra, ez már egy másik osztály felszerelésének a részét képezi.
4. c)
Az I. r. kérelmező sérelmezte a dokumentációnak a monitorok tekintetében tett azon előírását, mely szerint kötelező biztosítani a második képernyő csatlakoztatásának lehetőségét. Azt nem vitatta, hogy az ismétlő képernyő használata bizonyos műtéti eljárások esetében előnyös. Ettől azonban az I. r. kérelmező szerint nem következik az, hogy az összes monitornak meg kell felelni e célnak. Ez ellentmond a gazdasági ésszerűségnek, a kihasználtságnak, illetve hátrányos megkülönböztetésre ad alapot.
4. d)
Az I. r. kérelmező sérelmezte ajánlatkérőnek a központi monitor vonatkozásában azon műszaki előírását, hogy az összesen a hálózatba köthető monitorok száma minimum 64. Azt nem vitatta az I. r. kérelmező az őrzőrendszerekkel kapcsolatban egy-egy országos intézményben, klinikán működik 50-80 db őrző monitor. Ezek azonban nem integrált központi őrzőrendszerként működnek, tehát nem egy-két központi monitor az, amely kiszolgálja az összes ágy melletti berendezést. Előadta tapasztalatai szerint optimális egy 10-16 ágyas rendszer, figyelemmel a kiszolgáló személyzet lehetőségére is. Így ajánlatkérő elvárása feleslegesen vonja el a lehetőséget egyes pályázóktól.
Az I. r. kérelmező álláspontja szerint az ajánlatkérőnek a műszaki dokumentációban meghatározott fenti követelményei, továbbá a többi kérelmező által sérelmezett feltételek összességében azt eredményezik, hogy a monitorok tárgyban csupán egyetlen pályázó, a Dräger Medical Company képes azt teljesíteni.
Az I. r. kérelmező hivatkozott arra is, hogy korábban az Egészségügyi Közlöny 2003. évi 25. számában meghatározott irányelvekben a betegőrző monitor rendszereket három csoportba sorolták be: egyszerű, közepes és magas tudásszintű kiépítettség címén. Ajánlatkérő a mostani – de az ezt megelőző – közbeszerzési eljárásában is a monitorok három szintű megosztása helyett kettős besorolást adott, amelyben multifunkciós és magas tudásszintű monitorokat különböztet meg. Ezeket a monitorokat csomagban szerepelteti, melynek következtében a monitoroknak minden funkcióval rendelkezniük kell, az eltérő használat folytán nem szükséges minden monitornak, minden funkcióval rendelkeznie.
5.
Az I. r. kérelmező szerint ajánlatkérő rövid teljesítési határidőt állapított meg, mely a monitorok tekintetében azt jelenti, hogy ajánlattevőnek 1333 db készüléket kell leszállítani, ami naponta megközelítőleg 10-12 készülék üzembe helyezését jelentené. Az I. r. kérelmező ezzel összefüggésben azt is sérelmezte, hogy az ajánlatkérő által kért 5 + 3 szervizszakember csapattal nem oldható meg ez a feladat.
A II. r. kérelmező jogorvoslati kérelme:
A II. r. kérelmező 2006. január 13-án nyújtotta be a jogorvoslati kérelmét, melyben ajánlatkérő ajánlati dokumentációjának a szerződéses feltételekre vonatkozó részét, a dokumentáció 3. számú mellékletét támadta, továbbá az ajánlatkérő által a dokumentációban az 1. termékcsoport Anesthesia 1., 2. termékcsoport Anesthesia 2., 6. termékcsoport Lélegeztetés 3., 11. termékcsoport Monitorok 1., 12. termékcsoport Monitorok 2. megadott egyes műszaki előírásait sérelmezte. Kérte jogsértés – a Kbt. 54. § (1) bekezdése és a Kbt. 58. § (7) bekezdése – megállapítását, az ajánlati dokumentáció támadott részeinek megsemmisítését, ideiglenes intézkedésként a közbeszerzési eljárás felfüggesztését, illetve az eljárást lezáró döntés megsemmisítését.
A II. r. kérelmező álláspontja szerint ajánlatkérő megsértette a Kbt. 54. § (1) bekezdését. E szakasz alapján ajánlatkérő dokumentációt köteles készíteni, amelynek egyebek mellett tartalmaznia kell a részletes szerződési feltételeket, vagy a szerződéstervezetet.
Ajánlatkérő dokumentációjának 3. számú melléklete tartalmazza a megnevezése szerint „Bérleti és szerviz szerződéses feltételek”-et, az ebben foglalt rendelkezések tartalma alapján azonban a II. r. kérelmező szerint ez nem minősíthető sem szerződéstervezetnek, sem részletes szerződési feltételeknek. 
A II. r. kérelmező szerint a Ptk. által a szerződés létrejöttéhez megkövetelt lényeges feltételek (a szerződés tárgya, ellenszolgáltatás) nem fedik le a Kbt.-ben előírt részletes szerződési feltételeket. A Ptk. polgárjogi szempontból határozza meg azt, hogy mikor jön létre a szerződés, míg a Kbt. közbeszerzési szempontból releváns.
A II. r. kérelmező szerint a részletes szerződéses feltételek nem azonosíthatóak a főbb feltételekkel vagy a minimumkövetelményekkel. Ezek a fogalmak nyelvtani szempontból is eltérőek, de tartalmuk is más elemeket foglal magába. 
A II. r. kérelmező szerint az ajánlatkérő által megadott részletes szerződéses feltételek nem tartalmaznak valamennyi, a megfelelő ajánlattételhez szükséges rendelkezést. Nem szabályozzák – többek között – az alábbi, a bérleti szerződés tekintetében lényeges kérdésköröket:
– a szállított eszközök minőségi és mennyiségi átadás-átvételének szabályait figyelemmel arra is, hogy több teljesítési hely lesz,
– nem ismert, hogy a bérlő, illetve a használó milyen feltételekkel tagadhatja meg a bérelt eszközök átvételét,
– a telepítéssel, üzembe helyezéssel, próbaüzemmel kapcsolatos szabályok,
– a bérlőnek vagy a használónak a bérelt eszközök őrzésével kapcsolatos kötelezettségei,
– a bérbeadó ellenőrzési jogainak részletes szabályozása,
– a bérelt eszközök biztosításával kapcsolatos rendelkezések, melyik fél a bérbeadó vagy a bérlő köteles-e/jogosult-e a bérelt eszközöket biztosítani,
– a használat és a használati jog átengedésének részletes szabályait figyelemmel arra, hogy nem a bérlő lesz a használó, és a használó vagy a bérlő más használót is kijelölhet-e, ha igen milyen feltételekkel,
– a kárveszélyviseléssel kapcsolatos rendelkezéseket, mikor száll át a bérlőre a kárveszély,
– a futamidő végén az eszközök visszaadásával kapcsolatos részletes szabályokat.
A II. r. kérelmező a fenti felsorolásból különösen a biztosítással, illetve az átadás-átvételi eljárással kapcsolatos kérdésköröket sérelmezte, illetve minősítette olyannak, amelyek megfelelő szabályozottságának hiánya miatt a II. r. kérelmező nem tudta mérlegelni az esetleges szerződéskötéssel együtt járó jogi és pénzügyi kockázatokat és ezért nem tudott ajánlatot tenni.
A II. r. kérelmező konkrét hátrányként jelölte meg e körben azt, hogy ajánlatkérő nem ismertette a teljesítéssel kapcsolatos részletes szabályokat. Előadta, hogy ajánlatkérő valamennyi részterület tekintetében 2006. május 31-ét állapította meg teljesítési határidőként. Ezt a szerződéskötéstől számított 3 és fél hónapos határidőt a nagy mennyiségeket érintő termékcsoportoknál rendkívül szorosnak kell tekinteni. A teljesítéssel kapcsolatos részletes szabályok hiánya miatt nem tudja megítélni azt a II. r. kérelmező, hogy a rövid teljesítési határidőt tudja-e tartani. Azt sem lehet tudni, hogy az átadás-átvételi eljárásnak a megadott teljesítési határidőn belül be kell-e fejeződni, vagy csak meg kell kezdődni, nem ismert a próbaüzem időtartama.
A II. r. kérelmező szerint – miután ajánlatkérő nyílt közbeszerzési eljárást folytatott le – nem áll fenn arra vonatkozóan jogi lehetőség, hogy az ajánlatkérő és az ajánlattevők a szerződés feltétteléről tárgyaljanak, így amennyiben ajánlatkérő – a beszerzés bonyolult jellegére tekintettel – nem tudott eleget tenni a szerződéses feltételek meghatározási kötelezettségének, úgy lehetősége lett volna tárgyalásos eljárásfajtát választani.
A II. r. kérelmező hangsúlyozta, hogy a részletes szerződési feltétel meghatározás az ajánlattevők esélyegyenlőségét biztosító garanciális szabály. Amennyiben ugyanis az ajánlattevőknek kell a részletes szerződéses feltételeket kialakítani, akkor nem kizárt, hogy az ajánlatok lényeges kérdésekben eltérnek egymástól (például az egyik ajánlattevő igényli, hogy az ajánlatkérő kössön biztosítási szerződést, míg a másik ajánlattevő arra tesz ajánlatot, hogy ő köti meg azt), melynek kihatása van az ajánlatok pénzügyi, szakmai tartalmára és az ajánlatok elbírálásánál esélyegyenlőtlenségeket eredményezhet.
A II. r. kérelmező nem vitatta azt, hogy alapvetően ajánlatkérő jogosultsága az, hogy meghatározza a beszerzése tárgyát és az azzal szemben támasztott műszaki elvárásait. A II. r. kérelmező szerint ajánlatkérő által a műszaki dokumentációban meghatározott előírásrendszer nem sérti a Kbt. 58. § (1)–(6) bekezdésében meghatározott kötelező előírásokat (tudomása szerint kötelezően alkalmazandó szabvány nem került közzétételre), a Kbt. 58. § (7) bekezdésének sérelme valósul meg azáltal, hogy ajánlatkérő indokolatlanul hátrányos megkülönböztetéseket tett egyes kötelezően támasztott műszaki feltételeiben.
A II. r. kérelmező szerint ajánlatkérő dokumentációjában – az alábbiakban felsorolt termékcsoportokban – megsértette a Kbt. 58. § (7) bekezdésében foglalt rendelkezéseket azzal, hogy meghatározott olyan kötelező műszaki paramétereket, amelyek az általa gyártott, illetve szállított termékek indokolatlanul hátrányos megkülönböztetését eredményezik. A II. r. kérelmező szerint ezek a vitatott paraméterek nem, vagy csak csekély mértékben jelentenek magasabb funkcionális szintet és ez nem indokolhatja, hogy a kérelmező az általa gyártott, illetve szállított termékekkel ne tudjon ajánlatot tenni.
A II. r. kérelmező az alábbiak szerint jelölte meg a dokumentáció – megítélése szerint – jogsértő rendelkezéseit.
A II. r. kérelmező az 1. és a 2. termékcsoport, az anesthesia 1 (alaptudású és közepes tudásszintű munkaállomások) és az anesthesia 2 (magas tudású altató munkaállomások) termékcsoportok esetében kettő, az ajánlatkérő által a dokumentációban kötelező műszaki alapkövetelményként támasztott előírást támadott: az ST-analízist és az ST-deviáció megjelenítését a referenciagörbéhez viszonyítottan.
Az ST-analízis műszaki követelmény tekintetében előadta, hogy az alap EKG-mérés egyik részadata az ST-analízis, melynek tekintetében ajánlatkérő követelménye az, hogy ez a funkció három csatornán valósuljon meg. A II. r. kérelmező által gyártott, illetve szállított eszköz két csatornás ezért nem tud-e termékcsoportban ajánlatot tenni. Ismertette, hogy az egyes termékek tudásszintje eltérő, az őrző típusú termékeknél gyakorlatilag 0-tól 12 csatornáig terjed a skála, maguk a berendezések tárolják az adatokat, rá lehet kérdezni a 12 görbére, a különbség abban testesül meg, hogy a két csatornásnál egyszerre kettő görbe, illetve kettő elvezetés számított adatát jeleníti meg, majd további kapcsolások eredményeként lehet végignézni a teljes aspektust, míg három csatornásnál egy adott pillanatban három görbe, illetve három elvezetés számított adata látható, de szintén igényli a további csatolási műveletet.
A II. r. kérelmező szerint a 3. csatorna megkövetelése a két csatornás méréshez képest nem tartalmaz jelentős mértékű többletértéket, a 3. csatornával szerzett információ az első kettőből ugyanis könnyen megszerezhető. A kétcsatornás mérés lehetővé teszi, hogy a használó orvos a diagnosztikai EKG-mérésnél megjelenő valamennyi csatorna (görbe) adataihoz hozzáférjen, a különbség annyi, hogy az egyik az orvos által választott három csatornából, míg a másik két csatornából szerzett adatokból számolja ki az ST-értéket. A két csatornás készüléknél nincs akadálya annak, hogy az orvos a mérésnél a felhasznált csatornát megváltoztassa.
A II. r. kérelmező szerint ajánlatkérő eljárhatott volna akként is – miként tette azt más esetekben – hogy ezen elvárását nem kötelező műszaki követelményként határozza meg, hanem azt bírálati szempontként értékeli.
Az ST-deviáció megjelenítése a referenciagörbéhez viszonyítottan műszaki alapkövetelmény tekintetében a II. r. kérelmező előadta, hogy ez a funkció az ST-analízishez kapcsolódik, a lényege az, hogy az EKG-mérés során keletkezett görbén jelentkező ST eltérést (ST-értéket) kiemeli és azt külön ábrán feltünteti. A II. r. kérelmező által értékesíteni kívánt termék az eltérést nem külön ábra megjelenítésével, hanem a görbe eltérését számadatokban mutatja meg, továbbá hanghatással, sípolással jelzi. A II. r. kérelmező szerint a két műszaki megoldás ábra, illetve sípjelzés között funkcióbeli különbség nincs, mindkettő jelzi az eltérést és fel is hívja arra a figyelmet. Így ajánlatkérő indokolatlanul hátrányos megkülönböztetést alkalmazott, amikor nem fogadta el a hangjelzést.
A II. r. kérelmező hivatkozott arra is, hogy amennyiben az egészségügyi ellátás során szükségessé válik magasabb tudású, több funkciójú készülék használata, úgy adott az a lehetőség, hogy az egészségügyi szolgáltató más készüléken folytassa a kezelést.
A II. r. kérelmező a 6. termékcsoport, a lélegeztetés 3 (magas tudású intenzív osztályos lélegeztetők) termékcsoport esetében kettő, az ajánlatkérő által a dokumentációban kötelezően támasztott műszaki feltételt támadott: színes grafikus kijelző, min. 12'' és etCO2 mérés a készülékbe integráltan (kapnográf). A színes grafikus kijelző tekintetében ajánlatkérő azt írta elő, hogy a magas tudású lélegeztető eszköz legalább 12'' átmérőjű színes grafikus kijelzővel rendelkezzen. A II. r. kérelmező előadta, hogy olyan lélegeztetőeszközt gyárt, amely 10'' kijelzővel rendelkezik, így nem tud érvényes ajánlatot tenni.
A II. r. kérelmező szerint egy képernyő áttekinthetőségét nem kizárólag annak mérete biztosítja, fontos szempont a strukturált felület és az átgondolt ergonómia. Egy jól megtervezett képernyős szerkezet hatékonyabban adja át az információkat és a szükséges időben kelti fel a kezelő figyelmét, mint a nagyméretű, de nem a megfelelően kialakított berendezés.
A II. r. kérelmező hivatkozott arra is, hogy egy másik termékcsoporton belül, a multifunkciós monitorok esetében az ajánlatkérő elegendőnek tekintette a 10'' méretnagyságot, pedig ott a méretnagyság talán fontosabb.
Hivatkozott arra is, hogy amiatt is indokolatlanul korlátozza a versenyt, mert a gyártó cégek jelentős része 10'' mérettel készíti az eszközhöz kapcsolódó grafikus kijelzőt.
A jogorvoslati eljárás későbbi szakaszában arra is hivatkozott II. r. kérelmező, hogy ajánlatkérő olyan szempontok alapján határozta meg a képernyőmérettel szembeni követelményeit, hogy a 10'' méretű képernyőt kizárólag annál az egy termékcsoportnál tette lehetővé, ahol a Dräger Medical Kft. ilyen méretű képernyőt használ, míg a többi termékcsoportnál, ahol a Dräger Medical Kft. nem rendelkezik 10'' méretű képernyő termékkel, ott kivétel nélkül a 12'' használatát kívánta meg.
A II. r. kérelmező előadta, hogy ajánlatkérő olyan lélegeztető készüléket kért, amely beépítve tartalmazza az ún. kapnográfot. A kapnográf funkciója az, hogy mérje a beteg által kilélegzett CO2-mennyiséget, a grafikus kijelzőn lehet látni, ha a CO2 értéke túlzottan magas. A II. r. kérelmező olyan lélegeztetőt gyárt, amelybe a kapnográf nincs beépítve, hanem az különálló egységként jelenik meg. Hangsúlyozta, hogy ez nem eredményez funkcióbeli (hatékonyság, megbízhatóság, teljesítmény) különbséget a beépített és a be nem épített kapnográf között. A kétféle készülék között lényegesnek mondható nagyságbeli különbség nincs.
Utalt arra is a II. r. kérelmező, hogy ajánlatkérő a monitorok tekintetében a kapnográfokkal való bővíthetőséget írta elő követelményként, melyre tekintettel nem érthető, hogy a lélegeztetőgép esetében miért kötelező műszaki előírás az, hogy a kapnográfnak beépítettnek kell lenni.
A II. r. kérelmező a 11. termékcsoport monitorok 1 (multifunkciós, magas tudású és központi monitorok) tekintetében sérelmezte azt, hogy ajánlatkérő a magas tudású monitorok és a multifunkciós monitorok tekintetében a dokumentációjában kötelező feltételként támasztotta az ST-analízis funkciót. A II. r. kérelmező ezen kérelmi elemét a fentiekkel egyezően indokolta.
A II. r. kérelmező előadta, hogy ajánlatkérő a 11. termékcsoportban három különböző tudásszintű monitort kíván beszerezni. A beszerzés mennyisége ennél a termékcsoportnál a legnagyobb. Ajánlatkérő a monitorokkal kapcsolatban előírta, hogy azoknak számos, ún. bővítési lehetőséggel kell rendelkezni. A II. r. kérelmező azt sérelmezte, hogy ajánlatkérő a bővítési lehetőségek meglétét a teljes szállítandó mennyiségre tette kötelezővé. Ez azt jelenti, hogyha a szállítani kívánt eszköz egy bővítési egységnek nem felel meg, akkor a teljes mennyiség tekintetében érvénytelen az ajánlat. A II. r. kérelmező szerint azért jogsértő ajánlatkérő koncepciója, mert nem minden leszállított monitor tekintetében, hanem csak azok kisebb részében kerül sor bővítésre, azaz a bővítési lehetőség kihasználására.
A II. r. kérelmező szerint nem fogadható el az sem, hogy azért szükséges a bővítési lehetőség megkövetelése a teljes mennyiségre, mert csak így biztosítható a monitoroknak a szervezeten belüli kompatibilitása. A II. r. kérelmező szerint a közbeszerzési eljárás gondosabb előkészítése esetén lehetőség lett volna arra, hogy ajánlatkérő az egyes egészségügyi intézményeket aszerint tipizálja, hogy az azokban biztosított orvosi ellátási feladatokhoz (szintekhez) kapcsolódóan ténylegesen kihasználják-e az előírt bővítési lehetőségeket. Az orvosi ellátási szintekhez kötődő igények ismeretében lehetett volna arról kétségek nélkül dönteni, hogy a meg kívánt kompatibilitást kizárólag az ajánlatkérő által választott koncepció keretében lehet biztosítani. Ajánlatkérő ilyen felmérést azonban nem készített. Így közbeszerzési jogi szempontból nem állapítható meg, hogy indokolt a bővítési funkciók lehetőségének a teljes mennyiségre való megkövetelése.
A II. r. kérelmező a jogorvoslati eljárás során ismertette, hogy – tudomása szerint – milyen széles körű azon gyártók köre, akik az általa támadott termékcsoportokban végeznek tevékenységet.
A lélegeztetőgépet gyártó cégek közül 14-et sorolt fel: Hamilton Medical, GE, Intermed, Maquet, Taema, Puritan Bennett, Versamed, Viasys, Event Medical, Dräger Medical, Respironics, Newport NMI, Siare, Takaoka. 
Az altatógépet gyártó cégek közül 16-ot sorolt fel: GE, Heyer, Intermed, Penlon, Blease, Takaoka, Heinen und Löwenstein, Siare, EKU, Stephan, Taema, Anmedic, Spacelabs, Dräger Medical, Dameca, Medec.
Az őrzőmonitort gyártó cégek közül 14-et sorolt fel: Philips, GE, Mennen, Dräger Medical, Criticare, Goldway, Mindray, Spacelabs, Datascope, Schiller, MEK, Nihon Kohden, RGB, Fukuda Denshi.
A II. r. kérelmező előadta, hogy az ajánlatkérő által a monitoroknál a bővíthetőség tekintetében tett előírások miatt – ajánlatkérő saját kimutatása szerint is – a piacon lévő 12 cég közül csak 3 (GE, Dräger Medical, Philips) felel meg. A II. r. kérelmező szerint egyébként az sem biztos, hogy a Philips tekintetében fennállnak az ajánlatbenyújtás feltételei. E körben arra hivatkozott a Philips Medical Systems Nederland B.V. 2005. november 22-én kelt angol nyelvű levelére, melyet még ajánlatkérő korábbi felhívása és dokumentációja alapján intézett az ajánlatkérőhöz, azt kifogásolva.
A II. r. kérelmező ezen kívül becsatolta a Medexpert Kft. 2006. február 1-jén kelt nyilatkozatát, mely szerint a Medexpert Kft. a Philips Medical kardiológiai és monitoring rendszerének kizárólagos hazai disztribútora és márkaszervize. Közölte, hogy a Philips Medical megbízása alapján megvásárolták a közbeszerzési eljárás dokumentációját, azonban ajánlatot a dokumentáció specifikációs részében tett feltételek miatt nem áll módjukban tenni.
A II. r. kérelmező ezen túlmenően hivatkozott a Magyar Kórházszövetség lapjának a Kórház 2005/12. számában megjelent, az egészségügyi miniszterrel készített interjúra, melyben a II. r. kérelmező szerint olyan nyilatkozat történt, hogy az altatógépek, lélegeztetőgépek, monitorok beszerzése érdekében igyekeztek limitálni a pályázókat, mert 2006. első negyedévének végéig szerződést kívánnak kötni.
A II. r. kérelmező az alábbi konkrét bővítési lehetőségeket sérelmezte jogorvoslati kérelmében a 11. termékcsoport (monitorok 1) vonatkozásában.
1. IBP (invazív nyomásmérés)
A II. r. kérelmező előadta, hogy az IBP azt jelenti, hogy a vérnyomást nem karra, vagy lábra tett mandzsettával mérik, hanem a beteg megszúrásával. Ajánlatkérő a multifunkciós betegellenőrző monitorok esetében az IBP vonatkozásában követelményként támasztotta a 3. mérőcsatornára bővíthetőséget. A II. r. kérelmező ismertette, hogy valószínűsíthetően a beszerzés jelentős mennyiségében nem lesz szükség az invazív nyomásmérés funkciójára, ezért a 3. mérőcsatornára történő bővítési funkció lehetősége ezeknél a monitoroknál kihasználatlan marad. A II. r. kérelmező számára a negatív diszkrimináció abban jelentkezik, hogy olyan műszaki követelmény miatt nem tud ajánlatot tenni, amelyekre a monitorok jelentős részénél nem lesz szükség. Megjegyezte, hogy a mostani egészségügyi gyakorlatban az invazív nyomásmérés általában 1 vagy 2 mérőcsatornával rendelkező monitorokkal történik. Az egyik csatorna az artériás (szívből kijövő), a másik pedig a vénás (szívbe beáramló) vér nyomását méri. A 3. csatorna alkalmazására kizárólag speciális és ritkán előforduló esetben kerülhet sor, arányait tekintve kb. 10 alatti azon monitorok száma, melyeknél szakmai szempontból szükség lehet a 3. csatorna alkalmazására.
2. EEG-vel bővíthetőség lehetősége
Ajánlatkérő a multifunkciós és magas tudású monitorok tekintetében követelményként támasztotta, hogy azoknak rendelkezniük kell az EEG-vel történő bővítés lehetőségével. Előadta, hogy ez a funkció az agyi elektromos tevékenységet/aktivitást monitorozza. A II. r. kérelmező ezzel kapcsolatosan is arra alapította a jogorvoslati kérelmét, hogy a beszerzés teljes mennyiségéhez képest elhanyagolható azon monitorok száma, ahol a bővítés ténylegesen megtörténik és a funkció valóban alkalmazásra kerül.
A II. r. kérelmező e körben hivatkozott az egészségügyi szolgáltatások nyújtásához szükséges szakmai minimumfeltételekről szóló 60/2003. (X. 20.) ESzCsM rendelet szabályozására, mely szerint nem került előírásra kötelező jelleggel az, hogy az intenzív osztályokon alkalmazott monitoroknak rendelkezniük kell az EEG-vel történő bővítés lehetőségével.
3. Alvásmélység-monitorozás integrált lehetősége
A II. r. kérelmező azt sérelmezte, hogy ajánlatkérő a dokumentáció 79. oldalán alapkövetelményként írta elő azt, hogy a szállítandó monitoroknak beépített módon rendelkezniük kell az alvásmélység monitorozásának lehetőségével. Közölte, hogy ezt a funkciót a műtét során a beteg alvásmélységének mérésére alkalmazzák. Előadta, hogy a II. r. kérelmező által szállítani kívánt eszköz alkalmas ennek mérésére, a diszkriminációt az okozza, hogy ajánlatkérő beépített egységet követelt meg. A II. r. kérelmező hangsúlyozta, hogy a monitor funkcióját (hatékonyságát, megbízhatóságát, teljesítményét) tekintve nincs különbség a beépített és a be nem épített alvásmélységet mérő eszköz között. Lényegesnek mondható nagyságbeli különbség nincs.
4. A tpO2/tpCO2-mérés lehetősége
A II. r. kérelmező előadta, hogy ajánlatkérő dokumentációja 79. oldalán követelményként támasztotta, hogy a szállítandó monitoroknak rendelkezniük kell a tpO2/tpCO2-mérés lehetőségével. Előadta, hogy ez a funkció a bőrre ragasztott érzékelő segítségével azt méri, hogy a vérben milyen a CO2 és az O2 koncentrációja. Az egészségügyi gyakorlatban ezt a funkciót túlnyomó részben a csecsemőknél alkalmazzák.
A II. r. kérelmező a fentiekben már ismertetettek szerint arra alapította a jogorvoslati kérelmét, hogy a teljes mennyiségen belül elhanyagolható azon monitorok száma, ahol a bővítés ténylegesen megtörténik és ez a funkció alkalmazásra kerül.
5. A hálózatba köthető monitorok száma
Ajánlatkérő a Monitorok 1 termékcsoporton belül a központi monitor tekintetében előírta, hogy annak alkalmasnak kell lenni arra, hogy legalább 64 betegőrző monitor ráköthető legyen. A II. r. kérelmező előadta, hogy ennek a funkciónak a lényege az, hogy a kórházakban az osztályokon legyen egy olyan monitor, ahol valamennyi, az osztályon fekvő beteg állapota figyelemmel kísérhető. A II. r. kérelmező szerint a mennyiségi előírás – a legalább 64 – túlzó és diszkriminatív. A magyar kórházakban nincs olyan intenzív osztály, amely egyidejűleg 64 beteget fogadni tud, azaz, ahol egyidejűleg legalább 64 betegellenőrző monitor működne, ebből következően az előírt funkció egy része kihasználatlan marad.
A II. r. kérelmező szerint ez az előírás ellentmond a központi monitorra vonatkozó műszaki leírás utolsó sorában meghatározott elvárásnak, mely szerint „bővítés lehetősége 9–16 páciens egység fogadására”.
A II. r. kérelmező a 12. termékcsoport (Monitorok 2) tekintetében sérelmezte, hogy ajánlatkérő a műtői monitorok vonatkozásában a dokumentáció 83. oldalán kötelezően előírta, hogy az eszköznek alkalmasnak kell lennie ST-analízisre.
A II. r. kérelmező ezen jogorvoslati kérelmi elemét, a 11. termékcsoport vonatkozásában előterjesztett – fentiekben ismertetve – kérelmi elemmel azonosan indokolta.
A II. r. kérelmező a 12. termékcsoport (Monitorok 2) tekintetében sérelmezte, hogy ajánlatkérő a műtői monitorok vonatkozásában a dokumentáció 85. oldalán kötelezően előírta, hogy az eszköz az IBP (az ún. invazív nyomásmérés) tekintetében harmadik mérőcsatornára bővíthető legyen.
A II. r. kérelmező ezen jogorvoslati kérelmi elemét, a 11. termékcsoport vonatkozásában előterjesztett – fentiekben ismertetve – kérelmi elemmel azonosan indokolta.
A II. r. kérelmező képviseletével az Anamed Kft.-t bízta meg, aki adott megbízást jogi képviselő részére.
A II. r. kérelmező előadta, hogy ügyfélképessége fennáll. A jogorvoslati eljárás során becsatolta azon cégszerű nyilatkozatát, mely szerint kereskedelmi tevékenysége során a világ számos országában értékesít (szállít, finanszíroz) saját gyártású, illetve más gyártó cég által gyártott elektromedikai készülékeket, többek között altatókészülékeket, lélegeztető készülékeket, monitorokat. Közölte, hogy a II. r. kérelmező az altató berendezéseknek nem gyártója, azok tekintetében szállítóként vesz részt beszerzésekben. Nyilatkozata alátámasztásául mellékelte azon dokumentumokat, mely szerint ajánlatot készített a Szír Egészségügyi Minisztérium tenderfelhívására altatógépek szállítására. A II. r. kérelmező szerint erre tekintettel az Anesthesia 1-es és 2-es termékcsoport tekintetében fennáll az ügyfélképessége.
A Monitorok 1. és 2. termékcsoport tekintetében a II. r. kérelmező ügyfélképességének a megalapozása érdekében mellékelt olyan számlákat, amelyek arra vonatkoztak, hogy őrző monitorokat szállított. 
A II. r. kérelmező előadta, hogy gyárt lélegeztetőgépeket, így ügyfélképessége a lélegeztetőgépek 3 termékcsoport tekintetében fennáll, ezen túlmenően lélegeztetőgépek szállítására vonatkozó számlákat is csatolt.
A III. r. kérelmező jogorvoslati kérelme
A III. r. kérelmező 2006. január 16-án nyújtotta be a jogorvoslati kérelmét, melyben ajánlatkérő felhívásának és dokumentációjának egyes rendelkezéseit támadta, kérte jogsértés megállapítását, ajánlatkérő felhívását arra, hogy felhívásának és dokumentációjának jogsértő rendelkezéseit törölje, módosítsa, ideiglenes intézkedésként a közbeszerzési eljárást felfüggesztését, illetve az eljárást lezáró szerződés megkötésének megtiltását.
A III. r. kérelmező előadta, hogy 2006. január 9-én telefonos értesítésből szerzett tudomást ajánlatkérő közbeszerzési eljárásáról, az ajánlati dokumentáció megvásárlása iránt 2006. január 12-én intézkedett. A III. r. kérelmező – a Döntőbizottság felhívására – ezen időpontot jelölte tudomásra jutási időpontként.
A III. r. kérelmező szerint a Kbt.-ben meghatározott ügyfélképességgel rendelkezik. A III. r. kérelmező a GE Healthcare Finland Oy önálló jogi személy, így attól függetlenül fennáll a jogi érdekeltsége ajánlatkérő közbeszerzési eljárásában, hogy adott esetben más ajánlattevő megajánlotta-e a GE termékeket. A III. r. kérelmező a közbeszerzési eljárásban beszerezni kívánt termékeket vagy maga, vagy leányvállalatai útján gyártja, így érdekeltsége fennáll. Az ajánlatkérő felhívásában meghatározott termékcsoportok közül – amennyiben ajánlatkérő a verseny tisztaságának és az esélyegyenlőségnek megfelelően határozta volna meg a feltételeket – az alábbiakban tudott volna ajánlatot tenni: anesztézia 1 csoport, anesztézia 2 csoport, anesztézia 3 csoport, lélegeztetőgép 1 csoport (a CPAP kivételével), lélegeztetőgép 2 csoport, lélegeztetőgép 3 csoport, monitor 1 csoport, monitor 2 csoport.
A III. r. kérelmező az alábbi kérelmi elemeket terjesztette elő, illetve tartotta fenn a tárgyaláson:
1. A III. r. kérelmező álláspontja szerint sérti a Kbt. 65. § (1) bekezdését, a Kbt. 66. § (1) bekezdését, a Kbt. 69. § (3) bekezdését ajánlatkérő azon pénzügyi, gazdasági alkalmassági feltétele, hogy 2003. és 2004. évben 30 napot meghaladó sorbaállás ne legyen az ajánlattevő bankszámláin.
A Kbt. 65. § (1) bekezdése és a Kbt. 66. § (1) bekezdése értelmében ajánlatkérő az alkalmassági feltételeket és azok igazolását kizárólag a Kbt. 66–69. §-ában meghatározott módon írhatja elő. A Kbt. 66. § (1) bekezdés a) pontja értelmében pénzügyi intézménytől származó – erről szóló – nyilatkozattal igazolható a pénzügyi, gazdasági alkalmasság. A III. r. kérelmező álláspontja szerint a Kbt. ezen előírása azt jelenti, hogy a pénzügyi intézménynek arról kell nyilatkoznia, hogy az ajánlattevő alkalmas-e a szerződés pénzügyi és gazdasági teljesítésére, nem pedig arról, hogy volt-e sorban állás a számláján. Ez az értelmezés felel meg a Kbt. alapjául szolgáló 93/36/EEC irányelv 22. Cikk 1 paragrafus (a) pontjának is, amely a banktól származó megfelelő nyilatkozatot írja elő.
A III. r. kérelmező szerint a 30 napot meghaladó sorban állásra vonatkozó adatból önmagában nem ítélhető meg az, hogy az ajánlattevő alkalmas-e a szerződés teljesítésére. Ajánlatkérő a pénzügyi teljesítőképesség megállapítására alkalmas egyéb adatok (pl. forgalmi adatok, hitelképesség, hitelminősítés stb.) igazolását nem kérte, holott ezek a teljesítőképesség szempontjából releváns adatok. Utalt arra is, hogy az érintett ajánlattevői kör, többmilliárdos forgalmat bonyolító nemzetközi háttérrel rendelkező vállalkozások, melyre tekintettel az ilyen kikötés értelmetlen. Hivatkozott arra, hogy ajánlattevő számláján bármely okból, bármekkora összegű sorban állás is bekövetkezhet, mely nem jelenti azt, hogy alkalmatlan lenne a szerződés teljesítésére.
2. A III. r. kérelmező álláspontja szerint sérti a Kbt. 66–69. §-ában foglalt rendelkezéseket az ajánlatkérőnek a pénzintézeti ígérvénnyel/kötelezettségvállalással összefüggésben támasztott pénzügyi, gazdasági alkalmassági feltétele. A III. r. kérelmező írásbeli jogorvoslati kérelme 13. pontjában ajánlatkérőnek a korábbi közbeszerzési eljárásában adott válaszára hivatkozott ezen kérelmi elemével kapcsolatban. 
A III. r. kérelmező szerint ajánlatkérő azért nem írhatta volna elő ezt az alkalmassági feltételt – mely önmagában is indokolatlan és felesleges –, miután ilyen típusú alkalmassági igazolási mód nem került feltüntetésre a Kbt. 66–69. §-ában. A III. r. kérelmező szerint ennek a tartalma nem alkalmassági kérdés, hanem egy, a szerződés tényleges teljesítésére vonatkozó konkrét szerződés megkötésének a megkövetelése az ajánlatkérő részéről. Ajánlatkérő előírásából ugyanis az következik, hogy az ajánlatot benyújtani szándékozó ajánlattevőnek szerződést kell kötni a bankjával, hogy az kibocsássa az előírt pénzintézeti ígérvényt/kötelezettségvállaló nyilatkozatot. Ajánlatkérő ilyen követelményt esetlegesen a közbeszerzési eljárása nyertesével szemben támaszthatna. A III. r. kérelmező szerint ajánlatkérő alkalmazhatta volna az ajánlati biztosíték jogintézményét a mostani előírása helyett.
3. A III. r. kérelmező álláspontja szerint több szempontból jogsértő ajánlatkérő azon műszaki, szakmai alkalmassági feltétele, melyben az adott termékcsoport mennyiségének legalább 50%-a szállítására vonatkozó referenciát követelt meg a 2002–2003–2004. évekből összesen.
A III. r. kérelmező e körben sérelmezte egyrészt azt, hogy problematikus a referenciák beszerzése. Az ajánlati felhívás néhány nappal a karácsonyi ünnepek előtt jelent meg, ajánlatkérő az ajánlattételi határidőt lerövidítette és az így rendelkezésre álló időtartam alatt a szükséges nagyságrendű referencia beszerzése nehézségeket okoz. Különösen arra is figyelemmel, hogy korábban az egészségügyi intézmények önállóan valósították meg a beszerzéseiket, így kisebb mennyiségre.
A III. r. kérelmező előadta azt is, hogy ajánlatkérő ezen követelménye nem nevezhető ésszerűnek, indokoltnak és az alkalmasság megállapításához szükséges mértékűnek. A III. r. kérelmező szerint azért is nehéz megfelelni a referencia követelménynek, mert ajánlatkérő a legmodernebb technikát kívánta beszerezni.
4. A III. r. kérelmező álláspontja szerint ajánlatkérő felhívásának II.1.8) pontja jogsértő. Az ebben megtett szabályozásból az következik, hogy ajánlatkérő biztosította a részajánlat tételt, azonban annak benyújtását csak egy részre tette lehetővé. Ezzel ajánlatkérő súlyosan korlátozta az ajánlattevők részajánlattételi jogosultságát, nem tette lehetővé, hogy több részre, valamennyi részre, termékcsoportra benyújthassanak részajánlatot.
5. A III. r. kérelmező álláspontja szerint ajánlatkérő a dokumentációja 24. oldalán a 16. b) pontban jogsértően tüntette fel érvénytelenségi okként azt, hogy érvénytelen az ajánlat, ha azt olyan ajánlattevő nyújtotta be, aki nem jogosult az eljárásban részt venni. A III. r. kérelmező szerint a Kbt. 88. § (1) bekezdése taxatíve meghatározza az érvénytelenségi okokat, melyet ajánlatkérő nem változtathat meg.
6. A III. r. kérelmező szerint ajánlatkérő jogsértően kötötte ki közbeszerzési eljárásában azt, hogy a 8 éves futamidő végén a maradványérték kötelező mértéke 20%.
E körben a III. r. kérelmező előadta, hogy ajánlatkérő még tartós bérleti konstrukció esetén sem alkalmazhat ilyen előírást. A pénzügyi lízinggel szemben az operatív lízing esetén (ide sorolható az ajánlatkérő által meghatározott tartós bérlet is) nem a bérlő, hanem a bérbeadó könyveiben kerül kimutatásra az eszköz.
Ajánlatkérő – a meghatározott feltételrendszere alapján – sem tulajdonjogot nem szerez, sem vételi jogot nem gyakorolhat, így nincs értelme annak, hogy ajánlatkérő meghatározza a későbbi maradványértéket, az alkalmazandó amortizációs kulcsokat. A III. r. kérelmező hivatkozott a számvitelről szóló 2000. évi C. törvény rendelkezéseire, az 52. § (2) bekezdésére, az elszámolandó értékcsökkenés megtervezésére, továbbá a 3. § (1) bekezdés 6. pontjában meghatározott maradványérték fogalmára. Ez utóbbi a kérelmező szerint magában foglalja azt, hogy az eszköz meghatározott, a hasznos élettartam végén várhatóan realizálható értékét kell feltüntetni és sértené a számviteli törvény előírását az ezzel ellentétes eljárás. A III. r. kérelmező szerint az ajánlatkérő követelményével indokolatlanul korlátozza, befolyásolja a nyertes ajánlattevőnek a szerződés teljesítésével kapcsolatos üzleti eredményét, nyereségességét, azt, hogy a gazdasági társaság maga határozza meg, hogy milyen értékcsökkenési leírási rendszert alkalmaz, irreleváns az, hogy a bérleti jogviszony megszűnésekor a visszaadott készülék milyen értéket képvisel.
Hivatkozott arra is, hogy ajánlatkérő nem jelölte meg felhívásában, dokumentációjában ennek alkalmazási indokát, alapját, az ajánlatkérő által becsatolt – későbbiekben ismertetendő – pénzügyminiszteri állásfoglalást, miután nem független szerv állította ki, nem fogadja el.
A III. r. kérelmező szerint ajánlatkérő maga sem határozta meg egyértelműen, hogy mi a maradványérték nagyságrendje, ajánlatkérő nem ismerheti és nem is ismeri a konkrét termékek beszerzési árát, illetőleg a fizetési és egyéb feltételeket.
A III. r. kérelmező szerint a jogi érdekeltsége ezen kérelmi elem tekintetében attól függetlenül fennáll, hogy saját maga nem a magyar számviteli jogszabályok szerint köteles eljárni, miután fennáll a lehetőség közös ajánlattételre, 10%-os mértéket meghaladó alvállalkozó bevonására.
A III. r. kérelmező szerint nem reális az, hogy a 8 éves futamidő végén a beszerzési érték 20%-a lesz a maradványérték. A III. r. kérelmező ezen előadását a 2006. február 7. napján kelt nyilatkozatában azzal indokolta, hogy megítélése szerint a bérleti időszak végén valamilyen – most még nem ismert – megoldással ajánlatkérő a könyvekben feltüntetett maradványértéken megvásárolhatóvá teszi az egészségügyi intézmények számára az egyébként teljesen leamortizált gépeket, így a nyertes további 20%-os árbevételt érhet el.
E körben a III. r. kérelmező becsatolta a Vasárnapi Hírek c. újságban 2005. február 25-én az Országos Kórháztechnikai Intézet (ORKI) igazgatójával készült interjút, melynek bevezető része tartalmazza azt, hogy az ún. erkölcsi avulás 5 év, a technikai avulás pedig 10, 7 esztendő után gyakorlatilag nincs forgalmi értékük a berendezéseknek. Az interjúrészben közlésre kerül, hogy az országban található altatógépek átlagkora 15,54, a lélegeztetőgépeké 12,64, a nagy értékű orvostechnikai eszközöket sem lenne szabad 10 évnél tovább használni, igaz a szomszédos Ausztriában egy átlagos kórházigazgató is 8 évet vall be, ha négyszemközt kérdezik. A III. r. kérelmező szerint az az időtartam, amely alatt a gépeket használni szabad, élesen elkülönül a számviteli törvényben rögzített hasznos élettartamtól, mely tekintetben az ORKI igazgatójának szakmai álláspontja is a hasznos élettartamra vonatkozik. Ugyanakkor a III. r. kérelmező szerint jogorvoslati kérelme tisztán jogi természetű, ajánlatkérő előírása a számviteli törvény tételes és kógens előírásaiba ütközik.
7. A III. r. kérelmező írásbeli jogorvoslati kérelmében annak 39. és 40. pontjában előterjesztette azon kérelmi elemét, hogy ajánlatkérő megsértette a Kbt. 58. § (7) bekezdését azzal a magatartásával, hogy csak a dokumentációja elején a 2. oldalon közölte általános jelleggel azt, hogy a dokumentációban lévő, az esetleg gyártóra utaló fantázianevek, márkajelzések csak a tárgy egyértelmű jellegének meghatározása érdekében történtek, de azzal egyenértékű termék megajánlható. A III. r. kérelmező szerint ajánlatkérő kötelezettsége az lett volna, ha minden egyes esetben, amikor konkrétan utal ilyenre, akkor megismételje ezen tájékoztatását.
A Döntőbizottság felhívta a III. r. kérelmezőt, hogy jelölje meg konkrétan ajánlatkérő hol alkalmazott a dokumentációjában gyártóra, márkára, védjegyre utaló megjelölést.
A III. r. kérelmező a jogorvoslati eljárás során ilyen konkrét megjelölést nem adott.
8. A III. r. kérelmező sérelmezte azt, hogy ajánlatkérő célja az volt, hogy olyan kötelező műszaki feltételeket támasszon, amelynek más ajánlattevő nem tud megfelelni, illetve olyan bírálati szempontokat határozzon meg, amelynek a Dräger Kft. termékei megfelelnek, így többletpontokhoz juthat az értékelés során.
Írásbeli jogorvoslati kérelme 15. oldalán az alábbi műszaki feltételeket tüntette fel, mint olyanokat, amelyek alapvetően egy gyártó termékére jellemzőek:
– az anesztézia 1 csomagban előírás, hogy gázonként frissgázáramlási adatokat legyen képes jegyzőkönyvezni
– az anesztézia 2 termékcsoportban az érintőképernyő, az elektronikus lélegeztető meghajtás, gázonkénti frissgázáramlási adatok jegyzőkönyvezhetősége
– az anesztézia 3 termékcsoportban elektronikus lélegeztetőmeghajtás, életkor specifikus MAC-érték kalkuláció
– monitor 1 termékcsoportban a multifunkcionalitás követelmény keretein belül: min. 5 csatornás megjelenítésre képes 6 alapparaméterre, amiből 5 rendelkezik görbével; bővíthető 2 csatornás EEG-vel. E körben arra is hivatkozott a III. r. kérelmező, hogy ez utóbbi megkövetelése a teljes beszerzési mennyiségre irreális. Megjegyezte azt is, hogy az ajánlatkérő nem kéri az alapvető működéshez elengedhetetlen tartozék (pl. vérnyomásmérő cső) szállítását, annak ellenére, hogy egyébként minden egyes tartozékot pontosan részletez.
– Olyan kombinációban követeli meg a magas tudásszintű monitorokat, amellyel egyetlen gyártó termékét favorizálja (jogorvoslati kérelem vii. pont)
– folyamatos pulzuskontúr alapú perctérfogatmérés integrált lehetőségét két ajánlattevő terméke biztosítja
– alvásmélység-monitorozás lehetősége integráltan
– tpO2/tpCO2-mérés lehetősége – ez kizárólag újszülött-monitorozásnál használják
– második képernyő lehetősége
– nyomtató csatlakozás lehetősége.
A III. r. kérelmező a 2006. február 7-én kelt, nyilatkozat megnevezésű beadványában ismertette, hogy melyek azok az ajánlatkérő előírások, elvárások, amelyet a III. r. kérelmező termékei nem teljesítenek:
– alaptudású anesztézia munkaállomás: fűtéssel párásodásgátolt légzőkör lehetősége (29. oldal), lélegeztető egység meghajtása elektronikus (nem pneumatikus) (29. oldal)
– magas tudásszintű anesztézia munkaállomás: fűtéssel párásodásgátolt légzőkör lehetősége (40. oldal), lélegeztetőegység meghajtása elektronikus (nem pneumatikus) (40. oldal), érintőképernyő (41. oldal), akkumulátoros üzemmód min. 15 perc (41. oldal).
– zárt rendszerű anesztéziára alkalmas munkaállomás: színes TFT vagy LCD monitor, 14'' mérettel (45. oldal), lélegeztető egység meghajtása elektronikus (nem pneumatikus) (45. oldal), az altatógép képernyőjén megjeleníthető görbék száma min. 6 (45. oldal), a méréshez használt elvezetés választható (47. oldal), hemodinamikus monitor az altatóegységbe integrálva (47. oldal), páciens általi O2 felhasználás (uptake) mérése (48. oldal)
– multifunkciós betegellenőrző monitor általános felhasználása: folyamatos pulzus kontúr alapú perctérfogat mérés integrált lehetősége.
A III. r. kérelmező álláspontja szerint a fentiekben ismertetett műszaki alapkövetelmények vagy értékelési kritériumok orvostechnikai szempontból irrelevánsak, csak abból a célból kerültek meghatározásra, hogy a Dräger Kft. által megajánlott termékeket kizárólagos helyzetbe hozzák, vagy indokolatlan pontozási előnyhöz juttassák.
A III. r. kérelmező a jogorvoslati kérelmét 2006. január 23-án kiegészítette.
A kiegészítő jogorvoslati kérelmében két kérelmi elemet terjesztett elő.
A III. r. kérelmező első kiegészítő jogorvoslati kérelmi elemében ajánlatkérő felhívását támadta amiatt, hogy álláspontja szerint az ajánlatkérő nem rendelkezik beszerzési jogosultsággal. E körben előadta, hogy az árubeszerzésre irányuló szerződés típusa bérlet és jelen esetben ellentétben a bérletnek – a Ptk. 423. §-ában meghatározott fogalmával – a használója nem az ajánlatkérő lesz, hanem – figyelemmel ajánlatkérő nyilatkozataira, maguk az egészségügyi szolgáltató intézmények. Így ajánlatkérő nem jogosult lefolytatni a közbeszerzési eljárást. Az egészségügyi szolgáltató intézmények nem tartoznak a minisztérium költségvetésébe, mivel azok többségében önkormányzati tulajdonban állnak, így az önkormányzatok gyakorolhatják a fenntartói jogaikat és őket is terhelik a kötelezettségek. Az egészségügyről szóló 1997. évi CLIV. törvény (Eü. tv.) szabályozásában nem szerepel olyan feladatkör, mely szerint a kormány, illetve minisztériuma jogosítványa az általa nem irányított egészségügyi szervezetek javára saját hatáskörben közbeszerzési eljárás lefolytatása. Az Eü. tv. rendelkezései értelmében az intézmény fenntartójának a hatásköre a szolgáltatás nyújtásához szükséges szakmai feltételek, valamint az egészségügyi intézmény működőképességének és fejlesztésének biztosítása.
A III. r. kérelmező álláspontja szerint ajánlatkérő elvonta a fenntartót megillető hatáskört.
A III. r. kérelmező szerint az ajánlatkérő nem valósít meg árubeszerzést, mivel nem ő használja majd a beszerzés tárgyát.
A III. r. kérelmező szerint a Kbt. 24. §-át sértette meg ajánlatkérő azzal, hogy hatáskörét túllépve, más ajánlatkérő hatáskörét elvonva olyan beszerzést kíván megvalósítani, amelyhez nincs meg a jogszabályi felhatalmazása és olyan jogot szerez meg, amely a Ptk. és a Kbt. rendelkezései alapján más részére nem adható át.
A III. r. kérelmező kiegészítő jogorvoslati kérelme második kérelmi elemét arra alapította, hogy ajánlatkérő megsértette a Kbt. 54. § (1) bekezdését, miután az ajánlati dokumentáció 3. sz. mellékletét képező szerződéses feltételek elnagyoltak, annak alapján az egyes ajánlattevők egymástól lényegesen eltérő feltételeket tartalmazó szerződéstervezeteket készíthetnek, nem biztosítják az átlátható egyenlő esélyeket biztosító közbeszerzési eljárást.
A III. r. kérelmező ezen kérelmi elemével összefüggésben hivatkozott az Európai Bíróság T–14/96. sz. ítéletére. A III. r. kérelmező szerint – ezen ítéletre figyelemmel – a szerződéses feltételeket úgy kell kialakítani az ajánlatkérőknek, hogy annak tartalma összeegyeztethető legyen a piaci feltételrendszerrel, azt egy független piaci szereplő is megköthetné. A III. r. kérelmező a 2006. február 7-én kelt beadványában hiányolta azt is: a szerződéses feltételek nem tartalmaznak biztosítékot arra, hogy ajánlatkérő megfizeti az ellenértéket (pl. bankgarancia, állami kezességvállalás), avagy a bérlet tárgyának állagmegóvása biztosított pl. megfelelő biztosítással.
A Döntőbizottság a három kérelmező jogorvoslati kérelmét D.41/2006. szám alatt egyesítette.
Ajánlatkérő írásbeli észrevételeiben és tárgyalási nyilatkozatában kérte a jogorvoslati kérelmek elutasítását az alábbi indokokra tekintettel:
Ajánlatkérő eljárásjogi kifogásokat is előterjesztett a kérelmezőkkel kapcsolatban.
Ajánlatkérő az I. r. és a III. r. kérelmező vonatkozásában hivatkozott arra, hogy jogorvoslati kérelmüket nem a Kbt. 323. § (2) bekezdésében meghatározott a tudomásra jutástól számított 15 napos jogvesztő határidőn belül terjesztették elő. Ajánlatkérő aggályosnak ítélte az I. és a III. r. kérelmező által megjelölt – fentiekben ismertetett – tudomásra jutási időpontokat. E körben előadta, hogy az érintett piaci szereplők számára ismert volt már a korábbi közbeszerzési eljárásból ajánlatkérő beszerzési igénye és a korábbi ajánlati felhívás visszavonását követően már várható volt az új felhívásának a rövid időn belül történő közzététele. Ehhez képest két kérelmező az Európai Unió Hivatalos Lapjában történő megjelenéshez képest későbbi időpontokat tüntetett fel tudomásra jutási időpontként.
Ajánlatkérő a II. r. és a III. r. kérelmező ügyfélképessége fennállását is vitatta.
A II. r. kérelmező vonatkozásában előadta, hogy ismeretei szerint a II. r. kérelmező altatógépeket nem gyárt és ilyen termékeket nem értékesít, továbbá a II. r. kérelmező hazai képviseletét ellátó Anamed Kft. sem értékesít a magyar piacra a II. r. kérelmező által forgalmazott altatógépeket. Így az altatógépekre vonatkozó termékcsoportok tekintetében nem áll fenn a II. r. kérelmezőnek a Kbt. 323. § (1) bekezdése szerinti egyéb érdekeltsége.
A III. r. kérelmező vonatkozásában az ajánlatkérő azt nem vitatta, hogy a jogorvoslati kérelemben támadott termékcsoportok vonatkozásában, miután ilyen típusú GE-termékek gyártását, értékesítését végzi a III. r. kérelmező érdekeltsége fennáll. Ajánlatkérő szerint azonban figyelembe kell venni azt a tényt, hogy ajánlatkérő közbeszerzési eljárásában más ajánlattevők 10%-os mértéket meghaladó alvállalkozó bevonásával megajánlottak GE-termékeket. Erre tekintettel hiányzik a III. r. kérelmező ügyfélképessége. Külön is hiányolta ügyfélképességét a III. r. kérelmezőnek a 20%-os maradványértékkel összefüggésben előterjesztett jogorvoslati kérelmi elem tekintetében.
Ajánlatkérő érdemben is kérte a jogorvoslati kérelmek elutasítását.
Ajánlatkérő az ajánlati felhívását támadó kérelmi elemekre az alábbi nyilatkozatokat tette:
Az ajánlatkérő szerint nem alapos a III. r. kérelmező azon kifogása, mely szerint a közbeszerzési eljárásában nem tette lehetővé azt, hogy az ajánlattevők valamennyi részre részajánlatot nyújtsanak be.
Ajánlatkérő közölte, hogy nem kívánta korlátozni az ajánlattevőket a részajánlatok benyújtásában, ezt közbeszerzési eljárásában biztosította is. A felhívása II.1.8) pontja valóban tartalmazza azt a mondatot, hogy az ajánlatok benyújthatók egy részre, azonban ez a megfogalmazás nem jelenti azt, hogy több részre, vagy valamennyi részre nem nyújtható be ajánlat, csak azt a tartalmat foglalja magába, hogy részenként kell megtenni az ajánlatokat, azokat viszont teljes körűen. Ajánlatkérő felhívása más pontjában sem korlátozta a részajánlattétel lehetőségét.
Ajánlatkérő az I. r. és a III. r. kérelmező által a felhívásában támasztott referenciakövetelményt támadó és azokhoz kapcsolódó kérelmi elemek tekintetében előadta, hogy az megfelel a Kbt. 69. § (3) bekezdésében meghatározott követelményeknek. Előadta, hogy az alkalmasság igazolásának egyik módja a korábbi teljesítések bemutatása, mely azáltal fejezi ki az ajánlattevő alkalmasságát, hogy bemutatja az általa már megvalósított szállításokat. Ajánlatkérő beszerzési igénye alapján olyan ajánlattevőket kívánt alkalmasnak minősíteni, akik rendelkeznek kellő szakmai tapasztalattal, szállítási és azzal összefüggő szolgáltatásokra vonatkozó kapacitásokkal a beszerzés tárgyában. Referencia elvárása a beszerzése mennyiségéhez és becsült értékéhez képest nem minősíthető túlzott mértékűnek, miután a beszerzendő mennyiség 50%-ára kért referenciaigazolást, ezt meghaladó nagyságrendű elvárása sem lenne eltúlzottnak minősíthető.
Ajánlatkérő hivatkozott arra is, hogy nem határozta meg azt, hogy az előírt mennyiségi referenciát hány szerződés alapján igazolja az ajánlattevő. Ezzel lehetővé tette, hogy az egyébként nagyobb mennyiséget magában foglaló szállítási referenciával nem rendelkezők is az összeszámítás alapján indulhassanak a közbeszerzési eljárásában.
Ajánlatkérő hivatkozott arra is, hogy a Kbt. 68. § (1) bekezdés a) pontja szerinti esetben kell az ajánlattevőnek a megrendelő által kiadott okirattal igazolni a referenciát, míg a Kbt. 68. § (1) bekezdés b) pontja szerinti esetben elegendő az ajánlattevő nyilatkozata is.
Ajánlatkérő előadta, hogy a dokumentációja részét képezte a referencialevél megnevezésű irat, melynek a tekintetében nem írta elő azt, hogy az attól való eltérés érvénytelenséget eredményez, így jogszerű lehetősége volt arra az ajánlattevőknek, hogy az EUR-érték helyett HUF kerüljön feltüntetésre. A referencialevélben lehetőség volt a mennyiségi adatatok feltüntetésére, azokat a 3. pontban „szállított termék” kellett megadni.
Ajánlatkérő közölte, hogy a referenciák tartalma tekintetében nem tett olyan vonatkozásban korlátozó rendelkezést, hogy milyen típusú, specifikáltságú termékek szállítására kell vonatkoznia a referenciának, így a korábbi teljesítések elfogadhatóak.
Ajánlatkérő szerint nem alapos az I. és a III. r. kérelmező azon jogorvoslati kérelmi eleme, mely szerint a Kbt. rendelkezéseit megsértve határozta meg pénzügyi, gazdasági alkalmassági feltételként a pénzintézeti ígérvénnyel/kötelezettségvállalással szembeni elvárását. 
Ajánlatkérő a Kbt. 66. § (1) bekezdés d) pontjára alapította ezen alkalmassági feltételét, melyben határozta meg a megítélése szerint egyik legfontosabb alkalmassági kritériumát.
A kérelmezők hivatkozásával szemben ajánlatkérő csak arról kívánt meggyőződni, hogy biztosítottak-e az ajánlattevő oldaláról a teljesítéshez szükséges valós pénzügyi feltételek. Ajánlatkérő beszerzésének a konstrukciója alapján az ajánlattevőknek kell megelőlegezni, illetve biztosítani a termékek beszerzését/gyártását és az ajánlatkérő majd az 1 éves türelmi idő lejárta után kezdi meg a bérleti díjak fizetését és a 8 éves időtartam alatt kerül a nyújtott szolgáltatás ellenértéke kiegyenlítésre. Ebből következően fontos pénzügyi, gazdasági szempont, hogy az ajánlattevők tudják majd ezt teljesíteni. 
Az ajánlatkérő által kért nyilatkozat nem jelent szerződéskötési kötelezettséget ajánlattevők számára az ígérvényt/kötelezettségvállalást kiadó szervezettel szemben, ajánlatkérő ilyent nem írt elő. Ajánlatkérő számára az ad alapot az alkalmasságra vonatkozó következtetés levonására, hogy az ígérvényt/kötelezettségvállalást kiadó pénzintézet az ajánlattevő gazdasági társaság pénzügyi hátterét megvizsgálta, ilyen nagyságrendű kötelezettségvállalásra megfelelőnek ítélte. Ajánlatkérő utalt arra, hogy az egyes ajánlattevők kompetenciájába tartozó kérdés az, hogy egyébként ténylegesen, majd a teljesítés során igénybe veszik-e ezt, vagy más módon biztosítják a teljesítésük megvalósításának pénzügyi, gazdasági feltételeit.
Ajánlatkérő álláspontja szerint nem alapos a III. r. kérelmező azon jogorvoslati kérelmi eleme, mely szerint jogsértően határozta meg azon pénzügyi, gazdasági alkalmassági feltételét, mely az ajánlattevők bankszámláin levő 30 napot meghaladó sorbaállásra vonatkozott.
Ajánlatkérő álláspontja szerint a Kbt. 66. § (1) bekezdés a) pontjában meghatározott pénzügyi, gazdasági alkalmassági igazolási mód esetén az ajánlatkérő jogszerűen jár el akkor, amikor saját maga meghatározza, hogy milyen tartalmú banki nyilatkozatot kér feltéve, ha az, az ajánlattevő pénzügyi helyzetének, fizetési kötelezettségeinek a tekintetében releváns információt tartalmaz. Ajánlatkérő a pénzintézeti nyilatkozat tartalmát ennek megfelelően határozta meg. A III. r. kérelmező által előadottakkal szemben a pénzintézetek nem adnak ki olyan tartalmú nyilatkozatot, amelyben egy általuk nem ismert szerződés pénzügyi teljesítésére való alkalmasságot igazolnának és érthető módon ilyen taralmú nyilatkozatért felelősséget sem vállalnának. Az adott pénzintézetek nem is rendelkeznek az ahhoz szükséges teljes körű ismeretekkel, hogy ilyen okiratot kiállíthassanak. Ajánlatkérő viszont arról kért a pénzintézettől tájékoztatást, amiről az rendelkezik információval, továbbá a hosszabb időtartamú sorban állás egyben kifejezi az ajánlattevő tényleges számlafizetési gyakorlatát és ezen keresztül érdemi objektív információval szolgál az ajánlattevő pénzügyi likviditása és stabilitása tekintetében is.
Az ajánlatkérő álláspontja szerint nem alapos a III. r. kérelmező azon jogorvoslati kérelmi eleme, melyben a maradványértékre vonatkozó 20%-os ajánlatkérői előírást sérelmezte.
Ajánlatkérő ismertette, hogy beszerzési konstrukciójának a meghatározására kormánydöntéssel került sor, a Pénzügyminisztérium és a Központi Statisztikai Hivatal bevonása mellett. A tartós bérleti konstrukció biztosítja kizárólag azt a lehetőséget, hogy az ESA’95 (European System of Accounts) uniós elszámolási rendszerben pénzügyi, statisztikai szempontból az államháztartási egyenleget ne a teljes beszerzési érték, hanem csak az adott időszakban kifizetett bérleti díjak összege terhelje. A beszerzésének pénzügyi lízing konstrukcióként történő minősítése államháztartási szempontból súlyos következményekkel járna, ezért az Áht. 2006. január 1-jétől hatályos rendelkezése – 100. § (1) bekezdés f) pont – kimondja, hogy költségvetési szervek pénzügyi lízingszerződéseket nem köthetnek. Ennek megfelelően olyan feltételrendszer meghatározására kerülhetett sor, mely kizárja a pénzügyi lízing konstrukcióba történő besorolást. Ajánlatkérő beszerzési konstrukciója ennek megfelelően az alábbi feltételeket foglalja magában:
– az eszköz tulajdonjoga a bérbeadónál marad és a bérbeadó könyveiben kerül feltüntetésre, a bérbeadó számolja el az eszközök értékcsökkenését,
– a bérleti szerződés futamideje alatt a bérbeadó kötelezettsége a teljes körű szerviz és javítás,
– a bérleti szerződés megszűnésével az eszközök használati joga is megszűnik, a tulajdonjog változatlan formájában a bérbeadónál marad,
– a bérleti szerződés időtartama az eszközök teljes gazdasági élettartamát nem fedi le.
Ajánlatkérő ennek megfelelően rendelkezett a 20%-os maradványértékről. Ajánlatkérő előírása nem arra irányult és nem is eredményezte azt, hogy kizárja a számviteli törvényben előírtaknak történő megfelelést. Az ajánlattevők az értékcsökkenés elszámolását továbbra is maguk tervezhetik, a vonatkozó kikötés csak a figyelembe veendő hasznos élettartamot érinti. Ez a feltétel nem ütközik a számvitelről szóló törvény rendelkezéseibe, csupán azt az egyébként megalapozott állami érdeket juttatja érvényre, hogy a bérleti díjban az eszköznek csak a 80%-át hajlandó megtéríteni.
Ajánlatkérő mind a dokumentációjában, mind a kérdésre adott válaszában megkövetelte azt, hogy az ajánlat benyújtója mutassa be részletesen a bérleti díj kalkulációját, mely egyebek mellett tartalmazza a termék listaárát, sőt a nagy kontingens miatti kedvezményeket is. Ajánlatkérő számára ebből megállapítható, hogy mennyi az eszköz, általa meg nem fizetett maradványértéke, melyre előírta a 20%-os mértéket.
Ajánlattevő emellett a saját számviteli politikáját a jogszabályi rendelkezésekkel összhangban maga határozza meg, az eszközt annyi év alatt írja le, amennyi alatt akarja, miután erre kötelezettséget nem írt elő ajánlatkérő. Mindamellett a 20%-os maradványértékre vonatkozó rendelkezés miatt nyilván célszerű és a magyar számviteli törvénynek leginkább megfelelő az a leírási mód, mely a 8. év végére éppen 20%-os maradványértékkel számol, hiszen így a bevételei és az elszámolt értékcsökkenés egymással arányosak. Amennyiben például a bérbeadó saját döntése alapján 7 éves 100%-os leírással számol, ebben az esetben viszont számvitelileg veszteséges lesz számára az ügylet.
Ajánlatkérő e kérelmi elem vonatkozásában előadta azt is, hogy a kérelmező tévesen hivatkozik arra, hogy a maradványérték alkalmazása ütközik a számvitelről szóló 2000. évi C. törvény (továbbiakban: sztv.) rendelkezésével. 
Az sztv. 3. § (4) bekezdés 5. pontja határozza meg a hasznos élettartamot, míg a 6. pontja a maradványértéket. E szabályozás alapján az állapítható meg, hogy a maradványérték azzal az értékkel egyezik meg, amelyen az eszközt az adott vállalkozó a hasznos élettartam végén várhatóan realizálni fogja. Az ajánlati felhívásban viszont maradványértékként az a %-os érték került rögzítésre, amely az eljárásban alkalmazandó konstrukcióban, a tartós bérlet 8 éves időtartamának végén az eszköz értéke. Ezzel azt rögzítette ajánlatkérő, hogy a tartós bérleti szerződés lezárul az eszköz hasznos élettartamának a vége előtt. 
Ajánlatkérő álláspontja alátámasztására becsatolta a jogorvoslati eljárás során a pénzügyminiszter által kiadott pénzügyminisztériumi állásfoglalást. Az ebben foglaltak szerint az ajánlatkérő által az ajánlati felhívásban meghatározott 20%-os maradványérték kritérium azt feltételezi és fejezi ki, hogy a bérbeadás tárgyát képező berendezések olyan műszaki állapotban legyenek, hogy a 8 éves futamidő után is rendelkeznek legalább 20%-os mértékű maradványértékkel. Ez minimum 10 éves hasznos élettartamot feltételez a bérbeadás időpontjától számítva. Ajánlatkérő ezen előírása a számviteli törvény egyetlen tételes előírásába sem ütközik. Az ajánlati felhívás nem korlátozza az ajánlattevő gazdálkodószervezetet abban, hogy gyakorolja a számviteli törvényben biztosított jogait, kötelezettségeit, az elszámolandó értékcsökkenését maga tervezze meg. A felhívás ilyen korlátozó feltételt nem tartalmaz, az értékcsökkenést az eszközöket nyilvántartó gazdálkodószervezet tervezi meg.
Ajánlatkérő ismertette azt is, hogy az általa a felhívásban meghatározott 20%-os mérték összhangban áll a valóságos használati értékcsökkenéssel, illetőleg hasznos időtartammal. A beszerzés tárgyát új eszközök képezik és a 8 éves futamidőt követően az eszközök még nem íródnak le teljesen nullára, nem szűnik meg a használati értékük, van egy maradványértékük. A 10 éves hasznos időtartam elfogadhatónak minősül, illetve magyarországi viszonyokban ez még rövidnek is minősül, miután sokkal elöregedettebb géppark kerül üzemeltetésre. A Döntőbizottság a jogorvoslati eljárás során tartott tárgyaláson meghallgatta a Pénzügyminisztérium képviselőjét is, aki ismételten megerősítette az ajánlatkérő által előadottakat, illetve a pénzügyminisztériumi állásfoglalásban foglaltakat. Közölte továbbá, hogy az unió tagállamaiban is általánosan alkalmazott ez a fajta tartós bérleti konstrukció, melyekben szintén meghatározásra kerülnek maradványértékek.
Ajánlatkérő ennek alátámasztására becsatolta a Raiffeisen-Leasing GmbH nyilatkozatát. Az abban foglaltak szerint a nyilatkozattevő közreműködött az osztrák kórházak részére olyan tartós bérleti jogviszonyban történő beszerzésekben, melyekben a beszerző előírta, hogy a szerződés lejáratakor a bérbeadónak meghatározott mértékű maradványértéket kell képeznie. Az ajánlatkérő szerint téves következtetéseket von le a III. r. kérelmező az ORKI főigazgatójával készült interjút közlő újságcikkből. A kérelmező által megjelölt hivatkozás az újságcikk elején, bevezető részében – a berendezések forgalmi értékére vonatkozóan – az újságíró véleményét tartalmazza, az ORKI főigazgatója a cikk szerint ilyen nyilatkozatot nem tett.
Az ajánlatkérő szerint a beszerzés tárgyát képező berendezések piaci adatai önmagukért beszélnek, az egészségügyi intézményekben lévő termékek átlag életkora meghaladja azt a hasznos élettartamot, amelyet ajánlatkérő figyelembe vett a pénzügyi konstrukciója meghatározásakor.
Ajánlatkérő álláspontja szerint nem alapos az I. r. kérelmező azon kérelmi eleme, melyben az ajánlatkérő által megállapított teljesítési határidőt sérelmezte. Ajánlatkérő közölte, hogy valóban nem hosszú a 2006. május 31-ig terjedően meghatározott teljesítési időtartam, de megfelelő feszített ütemezéssel megvalósítható. Az egyébként sem valószínű, hogy minden egyes termékcsoportban ugyanazon ajánlattevőnek kell a teljesítést megvalósítani.
Ajánlatkérő közölte, hogy a felhívásában, dokumentációjában nem határozott meg azzal kapcsolatos követelményt, hogy az ajánlattevőknek a teljesítést milyen személyi feltételekkel, létszám mellett kell megvalósítani. A minimum 5+3 szerviz-szakember csapatra vonatkozó előírása nem a telepítésre és a beüzemelésre vonatkozott, hanem a bérlet időszaka alatt a nyertes ajánlattevő által nyújtandó javítási és karbantartási szolgáltatásra.
Ajánlatkérő az ajánlati dokumentációt támadó kérelmezői kérelmi elemekre az alábbi nyilatkozatokat terjesztette elő.
Ajánlatkérő álláspontja szerint a dokumentációjában meghatározott műszaki követelmények nem sértik a Kbt. rendelkezéseit, nem jelentenek indokolatlanul hátrányos megkülönböztetést, nem egy ajánlattevőt részesítettek előnyben, hanem szakmailag indokolt követelményrendszert határoztak meg, biztosítják az esélyegyenlőséget.
Ajánlatkérő ismertette, hogy az egészségügyi intézményekben meglevő elöregedett eszközpark tette szükségessé annak lecserélését. Az előkészítés hosszas munka eredménye, már 2003-ban, majd azt követően 2005-ben is készült országos, részletes igényfelmérés az egészségügyi intézményekben. Így nem megalapozottak azon kérelmezői hivatkozások, mely szerint ajánlatkérő elméleti igényeket adott meg a dokumentációjában, illetőleg az igényelt egyes funkciókra az egészségügyi intézményeknek nincs szükségük. 
Az igényfelmérés adatai alapján az Aneszteziológiai és Intenzív Terápiás Szakmai Kollégium által megalakított munkacsoport dolgozta ki az ajánlati dokumentációban közzétett szakmai követelményrendszert és szakmai elbírálási szempontrendszert. Az így elkészített anyagot a szakmai kollégium hagyta jóvá. Erre tekintettel az ajánlatkérő álláspontja szerint nem megalapozottak azon – egyébként nem igazolt – kérelmezői hivatkozások, amelyek megkérdőjelezik a vezető szakmai testület által elfogadottakat.
Ajánlatkérő előadása alátámasztására becsatolta az Aneszteziológiai és Intenzív Terápiás Szakmai Kollégium elnökének tájékoztatását. A levélben foglaltak szerint a szakmai anyag összeállítását a kollégium munkacsoportja végezte. A munkacsoport a szakmai követelményrendszert és az értékelés során irányadó preferenciákat a jelenlegi és a beszerzés által lefedett időszakban megvalósítani kívánt szakmai fejlesztések alapján határozta meg. A munkacsoport figyelembe vette a 2005-ben lefolytatott országos igényfelmérés eredményeit, a jelenlegi és az elérni kívánt orvosszakmai színvonalat, összhangban a kollégiumnak a szakmai feltételrendszer meghatározása tekintetében meglévő feladataival és állásfoglalásaival. Olyan követelményrendszer került kialakításra a szakmai igényszint biztosítása mellett, ami – a speciális funkciójú termékek kivételével – biztosítja több ajánlattevő részvételét az eljárásban. Visszautasított minden olyan hivatkozást, mely a szakmai feltételrendszer szakszerűtlenségére, valamint bármely piaci szereplő előnyben részesítésére vonatkozott.
Az ajánlatkérő álláspontja szerint nem elfogadható a kérelmezők hivatkozása, miután ők a most meglevő statikus állapothoz, a korábbi szakmai gyakorlathoz kívánják igazítani a beszerzési igények meghatározását. Ajánlatkérő a beszerzése keretében azt kívánja biztosítani, hogy a 8 éves időszak alatt a szakmai fejlődéssel is lépést tartani tudó szakmai színvonalat biztosítson. 
Ajánlatkérő szerint az esélyegyenlőség nem azonos azzal, hogy az adott termékcsoport valamennyi piaci szereplője számára lehetőség nyílik az ajánlattételre. Az esélyegyenlőség kérdése olyan szempontból vizsgálható, hogy a valós, szakmailag indokolt követelményrendszer teljesítése körében biztosította-e az ajánlatkérő az egyenlő eséllyel történő részvétel esélyét.
Ajánlatkérő előadta azt is, hogy beszerzésében biztosítani kívánta az orvostechnikai műszerpark további fejlesztésének is a lehetőségét és ezzel a betegellátás színvonalának javítását. Az ajánlatkérő számára most rendelkezésre álló pénzügyi fedezet nem biztosítja, hogy most beszerzésre kerüljenek további funkciókat teljesítő berendezések. Ajánlatkérő erre tekintettel határozta meg egyes termékcsoportokba kötelező követelményként a bővítés lehetőségét. Így a 8 éves időtartamú használat során biztosított a további fejlesztés, bővítés lehetősége. Ezen 8 éves időtartam alatt az egyes egészségügyi intézmények a pénzügyi lehetőségeik és a konkrét igények függvényében ténylegesen meg tudják majd valósítani a további funkciók beszerzését, a bővítést. Ajánlatkérő tudatosan határozta meg az érintett termékcsoportok egészére a bővíthetőségi követelményét. Amennyiben ugyanis azok az intézmények, akik bővítés nélküli terméket kapnának, a szakmailag egyébként indokolt továbbfejlesztést 8 évig nem tudnák végrehajtani, legfeljebb oly módon, hogy beszereznének egy újabb, bővítési funkciókkal már rendelkező terméket.
Ajánlatkérő álláspontja szerint nem került megsértésre a Kbt. 58. § (7) bekezdése. Általános jellegű, de jelen esetre is vonatkoztatható az, hogy egy alacsonyabb tudásszintű berendezés nem nyújtja ugyanazt a szolgáltatást, mint egy magasabb tudásszintű termék, pl. az autóknál. Az orvostechnikai eszközök tekintetében is jelentős műszaki különbségek állnak fenn az egyes termékek között. A Kbt. 58. § (7) bekezdése alapján nem terheli ajánlatkérőket olyan kötelezettség, hogy beszerzési igényüket csak a minimumkövetelményekben határozhatnák meg. Ajánlatkérő a szakmailag indokolt követelményeket támasztotta, és ez nem jelenti a Kbt. hivatkozott szakaszának a megsértését, nem okoz indokolatlanul hátrányos megkülönböztetést. Ajánlatkérő szerint a követelményrendszer meghatározása nem igazodhat valamennyi piaci szereplő termékpalettájához, miután az egyes gyártók által előállított berendezések orvosszakmai szempontból releváns műszaki paraméterei egymástól eltérnek. Ettől függetlenül a követelményeknek megfelelő termékek tekintetében a valós versenyhelyzet természetesen fennáll abban az esetben is, ha az egyik vagy másik ajánlattevő az ajánlatkérő által előírt minimális követelményszintnél magasabb tudású termékkel rendelkezik. Az ajánlattevők számára a beszerzés volumene, illetve az ilyen beszerzések tapasztalatai alapján meg van a lehetősége versenyképes ajánlat megtételére.
Ajánlatkérő közölte, hogy 2 specifikus termék kivételével – zárt rendszerű anesztéziára alkalmas munkaállomás, valamint nagyfrekvenciás-oscillációs felnőtt lélegeztető – a többi termékcsoportban biztosított a verseny lehetősége.
Ajánlatkérő előadta azt is, hogy természetesen vizsgálta a piacon működő gyártók termékpalettáját, az ehhez szükséges információk hozzáférhetők a gyártók honlapjain, írásbeli tájékoztatókban. E vizsgálatának eredményeként azt állapította meg, hogy a fentiekben ismertetett 2 specifikus beszerzési tárgy kivételével biztosított a verseny lehetősége. Ajánlatkérő már az első közbeszerzési eljárása során készített egy olyan mátrix-elemzést, amelyben azt vizsgálta, hogy az általa kötelező műszaki követelményként meghatározott feltételeknek az ismert nagy gyártók közül melyek termékei felelnek meg. Ajánlatkérő ezt az elemzését az új közbeszerzési eljárása feltételrendszere alapján átdolgozta. Ajánlatkérő becsatolta a Döntőbizottság számára az így elkészített elemzését. Közölte ajánlatkérő, hogy egyes esetekben a gyártók közzétett adatainak hiányossága miatt volt kénytelen kérdőjelet megadni. Ajánlatkérő szerint ebből az elemzéséből is az állapítható meg, hogy minden termékcsoportban több ajánlattevő van, aki képes az ajánlat benyújtására, azaz a kötelező műszaki feltételeket teljesíti a terméke. Ajánlatkérő szerint a GE közzétett termékpalettája alapján megállapítható, hogy a kötelező követelményeket az érintett termékcsoportokban teljesíti az általa gyártott eszköz. A bírálati részszempontokban meghatározott további műszaki elvárások pedig nem zárják ki a GE részvételét a közbeszerzési eljárásból. 
Ajánlatkérő közölte, hogy a Philips gyártó tekintetében a II. r. kérelmező által becsatolt okirat még a korábbi közbeszerzési eljárásra vonatkozik, így nem vehető figyelembe. A későbbi keltezésű okiratot a magyarországi kereskedő állította ki, továbbá egyébként sem tartalmaz konkrét kifogást, így nem nyújt alapot a következtetések levonásához. E körben előadta azt is ajánlatkérő, hogy tudomása szerint a Philips termékek már rendelkeznek magyar nyelvű szoftverrel és kezelőfelülettel, így ez nem akadálya az ajánlattételnek.
Ajánlatkérő az egyes kérelmezők által a műszaki dokumentációban meghatározott konkrét követelményeket támadó kérelmi elemeire az alábbi nyilatkozatot terjesztette elő.
Ajánlatkérő az I. r. kérelmező által a monitorok vonatkozásában előterjesztett kérelmi elemek tekintetében az alábbiakat adta elő.
Ajánlatkérő nem vitatta azt, hogy a monitorok 1 termékcsoport vonatkozásában követelményként támasztotta azt, hogy a megajánlott multifunkciós monitornak, illetve magas tudású monitornak, valamint a központi monitornak egymással kompatibilisnek kell lennie. Ajánlatkérő előadta, hogy ezen igénye műszaki okokon, tényezőkön alapul. Az egyes gyártók a különböző tudásszintű betegőrző monitoraikat, központi monitoraikat, azok kommunikációs protokollját úgy határozzák meg, hogy azok csak azonos, a saját gyártói betegőrző monitoraikkal kompatibilisek, szervezhetők egységes rendszerbe. Ajánlatkérő előtt nem ismert olyan gyártó, amely képes idegen betegőrző monitort a saját rendszerébe integrálni. Ugyanakkor az azonos intézménybe kerülő multifunkciós, magas tudású és központi monitorok abban az esetben működnek a célnak megfelelően, ha egymással kommunikációs hálózatba szervezhetőek, ha azok egymással kompatibilisek. Amennyiben ajánlatkérő a monitor 1 termékcsoportnál nem várta volna el a kompatibilitást, úgy megtörténhetne, hogy a három alcsoport mindegyikére más gyártó terméke kerülne megajánlásra, így egymással nem kommunikáló eszközök mellett nem lenne megvalósítható a rendeltetésszerű használat, különösen a központi monitornál nem, melynek alapvető funkciója a vele kommunikációs rendszerbe telepített monitorok adatainak egy helyen történő megjelenítése, tárolása stb. Ebben az esetben nem lehetne felhasználni az informatikai hálózatba szervezhetőségből származó jelentős – szakmai szempontból elvárt, általánosan elterjedt – előnyöket (pl. egységes elektronikus adathalmaz, teljes páciens adatrögzítés, központi riasztások és adatkezelés stb.) Ez mind szakmai szempontból, mind a páciensek számára kedvezőtlen lenne.
Ajánlatkérő példaként bemutatta, hogy milyen problémát jelentene, ha egy 16 ágyas intenzív osztály, nem lenne egymással kompatibilis monitorokkal felszerelve. Az intenzív osztályon kb. 3–5 ágyra biztosítani kell a legmagasabb megfigyelési szintet, azaz magas tudású monitorral kell felszerelni, míg a további 11–13 ágyra elegendő a multifunkciós monitor által biztosított monitorozási színvonal, így egy osztályon belül keveredik a multifunkciós és a magas tudású monitorok és a velük kompatibilis központi monitor használata. Így szükséges a rendszerbe szervezés biztosítása érdekében a kompatibilitás. 
Amennyiben egy osztályt csupán magas tudású monitorokkal szerelnének fel, úgy azok tudásszintjének jelentős része szinte állandóan kihasználatlan maradna, a beruházási költség egy része így feleslegesen kerülne kifizetésre. 
Amennyiben pedig egy osztályt csupán multifunkciós monitorokkal szerelnének fel, úgy azok tudásszintje az esetek egy részében nem lenne elegendő. 
Ajánlatkérő szerint a fentiekre tekintettel megfelelően állította össze a monitorok 1 termékcsoport vonatkozásában a követelményrendszerét, specifikálta igényszintek szerint a monitorokat és emellett követelte meg a kompatibilitást.
Ajánlatkérő álláspontja szerint nem megalapozottak azon kérelmi elemek, melyek azt kifogásolták, hogy ajánlatkérő a monitorok 1 termékcsoporton belül a központi monitor vonatkozásában megkövetelte, hogy az összesen a hálózatba köthető monitorok száma minimum 64.
Ajánlatkérő előadta, hogy egy nagyobb egészségügyi intézmény élete már nehezen képzelhető el egymással kommunikáló számítógépek nélkül. A beszerzési igénye semmiképpen nem nevezhető irreális, illetve felesleges igénynek. Magyarországon is működnek már 50–80 monitort integráló rendszerek (pl. Pécsen, Honvéd Kórházban, OITI, Szív- és Érsebészeti Klinika stb.) továbbá az Európai Unió országaiban, illetve világszerte egyre több kórház, klinika telepít komplett informatikai rendszereket, több száz monitort és egyéb eszközt integrálva. Ajánlatkérő előadása alátámasztásaként becsatolta a Pécsi Tudományegyetem Általános Orvostudományi Kar Szívgyógyászati Klinikájának igazolását. E szerint az intézet 72 ágya 3 szívsebészeti műtője és két laboratóriuma egységes számítógépes integrált betegmegfigyelő és adatrögzítő monitorral, diagnosztikával van felszerelve. A monitorok mindegyike (így az ágy melletti és a műtői monitorok is) egymással és az osztályokon elhelyezett központi monitorral kommunikálnak. Mellékelte továbbá a Magyar Honvédség Központi Honvéd Kórházának Aneszteziológiai és Intenzív Terápiás Osztályának nyilatkozatát, melyben közölték, hogy a kórház most meglevő 78 különböző tudásszintű monitorját, továbbá a rekonstrukció befejezését követően a kórházban működő valamennyi monitort egységes szervezett rendszerben működtetik, melyet már az orvostechnikai és az informatikai tervezés során figyelembe vettek.
Ajánlatkérő szerint a beköthető monitorok számára vonatkozó követelménye így valós szakmai igényeken és indokoltan elvárt műszaki színvonalon került meghatározásra.
Ajánlatkérő hivatkozott arra is, hogy – az I. r. kérelmezőn kívül – a jelentős gyártók központi monitorai ennél nagyobb számú monitornak a hálózatba kötését biztosítják, továbbá ajánlatkérő a nyilvánvalóan látható fejlődési irány mellett minimálisan határozta meg, redukálta az elvárását a 64 monitorra, ez alapszinten biztosítja a szükséges technikai és technológiai színvonalat. 
Ajánlatkérő rámutatott arra is, hogy szakmai tévedés az egy rendszerbe szervezhető monitorok maximális számára vonatkozó elvárásnak és a központi monitoron megjeleníthető monitorok számára vonatkozó elvárás összekeverése. A központi monitoron történő megjelenítés ugyanis azt jelenti, hogy a központi monitor a rendszerre bekötött monitorok közül egyidőben milyen számú monitort tud megjeleníteni.
Ajánlatkérő álláspontja szerint nem alapos a kérelmezőknek az ismétlő képernyő csatlakozási lehetősége vonatkozásában előterjesztett kérelmi eleme. Ajánlatkérő közölte, hogy ennek meghatározása valós szakmai igényen alapul. Az ismétlő monitor nem a központi monitor mellé kerül, hanem általában műtői környezetben használják fel és bizonyos szakmák esetében fontos, hogy a páciens vitális paramétereit ne csak az aneszteziológus, hanem a műtétet végző orvos, továbbá egyes műtéti típusoknál még a technikusok is láthassák. Ajánlatkérő ezen indokból írta elő kötelező követelményként az ismétlő képernyő csatlakoztatási lehetőségének biztosítását.
Ajánlatkérő közölte, hogy nem alapos a II. r. kérelmezőnek az 1., 2., 11., 12. termékcsoport vonatkozásában az ST-analízis legalább 3 csatornán való biztosítását támadó kérelmi eleme, továbbá az 1. és 2. termékcsoportok vonatkozásában az ST-deviáció megjelenítése referencia görbéhez viszonyítottan ajánlatkérői előírást támadó kérelmi eleme. 
A jogorvoslati eljárás során ajánlatkérő felkérése alapján a tárgyaláson részt vett prof. dr. Vimláti László, valamint dr. Fülesdi Béla tanszékvezető egyetemi tanár, akik tárgyaláson ajánlatkérő által támasztott követelmény szakmai megalapozottságáról nyilatkoztak.
Ajánlatkérő előadta, hogy a szívizom elektromos aktivitását a mellkasra ragasztott elektródák veszik fel és innen a jel az EKG készülékbe, monitorba jut.
A monitor 1–2–6 vagy 12 ún. csatornán, görbe formájában jeleníti meg a szív elektromos jeleit. A monitor csatornákon megjelenő EKG formája attól függ, hogy mely elektródákról vezetődik le, és ettől függően beszélhetünk elvezetésekről. Az elvezetések egyezményes elnevezéssel bírnak és a szív meghatározott részéről vezetnek el elektromosságot. Az EKG hullám a szív működésének jól meghatározott különböző fázisait mutatja. Az ST szakasz mutatja a szívizom vérellátását. Ha a vérellátás jó az ST szakasz az ún. nulla vonalra esik, ha a szívizom vérellátása romlik az ST szakasz nem a nulla vonalba, hanem alatta vagy felette fut, mert feszültsége 0,1–0,2 mV-al csökken, vagy nő, ez az EKG görbén mindössze 1–2 mm-nyi változás. Ugyanakkor orvosi szempontból és a beteg megfelelő ellátása érdekében fontos azonnal észrevenni a kialakuló vérellátási zavart, mert amennyiben az a kritikus időnél hosszabban áll fenn, akkor annak szívizom elhalás, infarktus lesz a következménye. Emiatt fontos az ST szakasz változásainak azonnali kijelzése és az azonnali riasztás. Az ST szakasz ezen elváltozása azonban kialakulásakor nem látható bármelyik elvezetésben. Az egészségügyi statisztikák és tapasztalatok szerint három kitüntetett helyzetű elvezetés az, amely leghamarabb látja meg a kóros ST szakaszt. Erre tekintettel az EKG monitorozásnak automatikusan ennek a három elvezetésnek a vizsgálatára kell kiterjednie. Ennek a három kitüntetett elvezetésnek a figyelése mintegy 80–90%-os biztonsággal képes felfedni a kialakuló kóros helyzetet. Ezzel szemben kevesebb csatorna analízise esetén a felismerés valószínűsége egyre csökken, akár 10% alá is. Ajánlatkérő közölte, hogy szakmai szempontból a fentiek már évek óta elfogadott szakmai téziseket jelentenek, e körben hivatkozott konkrétan is Hemmings H jr, Hopkins P.: Foundations of Anesthesia, Mosby, London tankönyvére, mely 2000-ben jelent meg.
Ajánlatkérő közölte, hogy az ST szakasznak a feszültsége, az analízis eredménye számszerűen és görbe szakasz kirajzolásával is megjeleníthető. A számszerű megjelenítés esetén a monitor számokkal jelzi negatív vagy pozitív előjelekkel milliméterben kifejezve az eltéréseket.
Az ST szakasz grafikus kijelzésének módszere esetén a készülék a kiindulási EKG görbéből az ST szakaszt kiválasztja, megjegyzi és kirajzolja. Erre az állandóan kirajzolt görbe szakaszra rajzolja rá pillanatról-pillanatra az éppen aktuális ST szakaszokat, mégpedig az észrevehetőség érdekében más fényintenzitással. Ha az ST szakasz elhelyezkedése megváltozik, az orvos látja, hogy az új szakaszok a réginél alacsonyabban vagy magasabban helyezkednek el. Ez a módszer egyszerűbb, olcsó eljárás és az 1980-as évek vége óta a műtői monitorokban széles körűen alkalmazzák. Ajánlatkérő ezen előadása alátámasztására is hivatkozott a fentiekben megjelölt tankönyvre.
Az ajánlatkérő ismertette, hogy a számszerű kijelzés és a görbével történő kijelzés ugyanazt a jelenséget mutatja meg. A grafikus jel sokkal szemléletesebb, feltűnőbb, ezért hamarabb észrevehető, míg a számszerű kijelzés kevésbé szembeötlő, mert az előző kiírt értékeket meg kell jegyezni ahhoz, hogy a változást észrevegyük.
Ajánlatkérő megjegyezte, hogy nem érthető számára a II. r. kérelmező által az ST szakasz analízise legalább három csatornán való követelmény támadására vonatkozó kérelmi eleme. Egyrészt hivatkozott arra a II. r. kérelmező, hogy a 3. csatornával történő mérésnek már nincs jelentős mértékű többletinformációs tartalma, ezt ajánlatkérő a fentiekben cáfolta. Ugyanakkor meg azt is előadta, hogy a készüléke képes akár 12 csatornán is átkapcsolással az ST szakasz analízisére. Ajánlatkérő pedig nem zárta ki azt a dokumentációjában, hogy átkapcsolással legyen képes a követelmény teljesítésére.
Az ajánlatkérő álláspontja szerint nem jogsértően határozta meg a magas tudású, nagyszámú adatot szolgáló intenzív osztályos lélegeztetőgépnél a 12'' képernyőméretet, ez az adatok jobb áttekinthetősége érdekében indokolt, továbbá miután ezt számos gyártó terméke biztosítja nem értelmezhető túlzó elvárásnak. Ezen túlmenően a nagyobb képernyő távolabbról is biztosítja az azon megjelenő riasztó funkciók beazonosíthatóságát, ami az intenzív osztály által való felhasználásra tekintettel kiemelt jelentőségű.
Ajánlatkérő közölte, hogy nem áll fenn összefüggés szakmai szempontból a monitorok és a lélegeztetőgépek képernyő mérete között.
Az ajánlatkérő szerint nem alapos a II. r. kérelmező azon jogorvoslati kérelmi eleme, mely szerint jogsértően került rögzítésre a 6. termékcsoportnál alapkövetelményként az, hogy az etCO2 mérésének a készülékbe integráltan kell megtörténnie, a kapnográfnak beépítettnek kell lennie. Ajánlatkérő közölte, hogy az integrált kapnográf funkciót csak a magas tudásszintű berendezések tekintetében követelte meg, más esetben nem. Ajánlatkérő a meghatározás során figyelembe vette azt, hogy nincs lehetőség arra, hogy minden lélegeztető mellé külön betegőrző monitort szerezzenek be, így a kapnográfia elvárása a szakmai minimumok teljesítése érdekében indokolt. Az integrált funkció biztosítja a páciens valamennyi adatának egységes adathalmazban való kezelhetőségét, míg különálló kapnográffal nem biztosítható az egységes páciens adathalmaz. Ezen kívül különálló kapnográf készülék a kezelés biztonsága szempontjából is elégtelen, hiszen az altatógéptől különálló, más működési koncepciójú kezelő felületet kell felhasználni, ami növeli a hibázás lehetőségét is.
Ajánlatkérő szerint nem alapos a II. r. kérelmezőnek a 11. és 12. termékcsoport vonatkozásában előterjesztett azon kérelmi eleme, mely szerint ajánlatkérő jogsértően követelte meg azt, hogy a megajánlott készülékek rendelkezzenek az IBP (invazív nyomásmérés) 3. csatornára bővítés lehetőségével.
Ajánlatkérő közölte, hogy ezen elvárása nem műszaki alapkövetelmény, hanem miként az már ismertetésre került azt kívánja biztosítani, hogy a beszerzés 8 éves futamideje alatt az egészségügyi intézmények számára biztosított legyen a bővítés lehetősége, mely ajánlatkérő számára nem jelent többletköltséget, a későbbi többirányú felhasználhatóságot biztosítja. A 3. invazív nyomáscsatorna biztosítása lehetővé teszi az idegsebészeti, baleseti sebészeti alkalmazás bővítését, – a meglévő 2 IBP-vel artériás és centrális vénás nyomásmérés – a 3. csatornával az ICP intrakraniális (koponyaüregi) nyomásmérésre nyílik lehetőség.
Ajánlatkérő szerint nem alapos a II. r. kérelmezőnek a 11. termékcsoport tekintetében a multifunkciós és magas tudású monitorok EEG-vel való bővítési lehetőségét előíró követelményét támadó kérelmi eleme. 
Ajánlatkérő e körben is arra hivatkozott, hogy műszaki dokumentációjában a már ismertetett indokokból a továbbfejlesztés lehetőségét kívánta biztosítani. Számos olyan kritikus állapotú betegség ismert, amelynél az agyi funkciók megítélése az intenzív osztályon szükségessé válhat (koponya sérülések, agyi érkatasztrófák, mérgezések, anyagcsere eredetű kómák, intenzív osztályos szedáció stb.).
Ajánlatkérő szerint nem alapos a II. r. kérelmezőnek a 11. termékcsoport tekintetében, a magas tudású monitoroknál alvásmélységet integrált módon történő monitorozásának bővítési lehetőségét előíró követelményét támadó kérelmi eleme.
Ajánlatkérő e körben is arra hivatkozott, hogy műszaki dokumentációjában a már ismertetett indokokból a továbbfejlesztés lehetőségét kívánta biztosítani. 
Ajánlatkérő előadta, hogy az országban, a legtöbb kórházban aneszteziológiai és intenzív terápiás egységek működnek, ahol szervezési okok miatt szükségessé válhat a monitorok többfunkciós, műtői és intenzív osztályos felhasználása. Amennyiben a monitort használó intézmény műtői környezetbe kívánja áthelyezni a monitort, úgy csak abban az esetben van erre lehetősége, ha biztosított lesz a multigáz mérés, az alvásmélység mérés funkciók csatlakozásának lehetősége. Ez biztosítja a felhasználók számára az igényük szerinti többfunkciós használatot.
Ajánlatkérő szerint nem alapos a II. r. kérelmezőnek a 11. termékcsoport tekintetében, a magas tudású monitoroknál a tpO2/tpCO2 mérés bővítési lehetőségét előíró követelményét támadó kérelmi eleme. 
Ajánlatkérő e körben is arra hivatkozott, hogy műszaki dokumentációjában a már ismertetett indokokból a továbbfejlesztés lehetőségét kívánta biztosítani. Ajánlatkérő előadta, hogy az egészségügyi szolgáltatást nyújtó központi aneszteziológiai egységek legnagyobb részében az ellátás akként folyik, hogy az kiterjed a csecsemőtől az időskorú korosztályig. Amennyiben a monitort használó intézmény neonatológiai környezetbe kívánná azt áthelyezni, vagy műtői környezetben használná, úgy ez biztosított lesz számára a bővíthetőségi lehetőség által.
Ajánlatkérő álláspontja szerint nem alaposak a III. r. kérelmezőnek a műszaki dokumentációt támadó kérelmi elemei.
Ajánlatkérő szerint a III. r. kérelmező össze kívánja mosni jogorvoslati kérelmében az ajánlatkérő által kötelezően támasztott műszaki követelményeket azon műszaki elvárásokkal, amelyek a bírálati szempontrendszerben jelennek meg és így nem kötelezőek, nem képezik gátját az ajánlattételnek. Ajánlatkérő hangsúlyozta, hogy a GE közzétett adatokon alapuló termékpalettájának vizsgálatából egyértelműen megállapítható, hogy a GE-nek vannak olyan specifikáltságú termékei, amelyekkel érvényes ajánlatot tehetne. A bírálati szempontokban meghatározott ajánlatkérői elvárások pedig szakmailag indokoltak, nem hátrányos megkülönböztetés érdekében tüntette fel azokat ajánlatkérő.
Ajánlatkérő a III. r. kérelmező által az alap jogorvoslati kérelem 15. oldalán megadott műszaki felsorolás vonatkozásában az alábbiakat adta elő:
– A GE is gyárt olyan terméket, amely képes jegyzőkönyvezni a gázonkénti friss gáz áramlási adatokat, biztosított az érintőképernyő, az elektronikus lélegeztető meghajtás, továbbá ajánlatkérő ezen előírása nem érvényességi követelmény.
– Ajánlatkérő előadta, hogy az Anesztézia 3 termékcsoportban az életkor specifikus MAC-érték kalkulációját, mint speciális termékfajtát kizárólag egy cég gyártja, beszerzése szakmailag indokolt.
– Ajánlatkérő közölte, hogy a monitor 1 termékcsoportba meghatározott feltételeknek megfelelő berendezést a GE is gyártja. A bővítési lehetőség alapvető és indokolt szakmai követelmény, ajánlatkérő az ehhez szükséges fedezet hiánya miatt most csak azt kívánja biztosítani, hogy legyen lehetőség a jövőbeni fejlesztésre. Előadta ajánlatkérő azt is, hogy szakmai szempontból egyértelmű, hogy az alapvető tartozékokat, amelyek szükségesek a berendezések rendeltetésszerű működéséhez szállítani kell, így alaptalanul hivatkozik a III. r. kérelmező arra, hogy nem került külön feltüntetésre a vérnyomásmérő cső.
– A GE magas tudásszintű monitorai megfelelnek az ajánlatkérő által támasztott követelményeknek.
– A folyamatos pulzuskontur alapú/térfogatmérés integrált lehetősége nem alapkövetelmény, ajánlatkérő ismeretei szerint 3 cég gyártmánya is tartalmazza.
– Ajánlatkérő a III. r. kérelmező jogorvoslati kérelme 15. oldalán a (vii.) pontban foglaltakra előadta, hogy a GE is gyárt olyan termékeket, amelyek megfelelnek az ajánlatkérői kötelező követelményeknek.
Ajánlatkérő a III. r. kérelmező által a 2006. február 7-én kelt beadványában sérelmezett műszaki előírásokra az alábbiak szerint tette meg a nyilatkozatát:
Alaptudású anesztézia munkaállomás:
– Fűtéssel párásodásgátolt légzőkör lehetősége: nem kötelező elvárás, ennél fogva nem értékelhető kizáró tényezőként. A kiírás szerint az értékelés során adható érte plusz pontszám (S = 2)
– Lélegeztetőegység meghajtása elektronikus: nem kötelező elvárás, ennél fogva nem értékelhető kizáró tényezőként. A kiírásban így szerepel: Lélegeztető egység meghajtása (előny, ha elektronikus S = 2)
Magas tudásszintű anesztézia munkaállomás:
– Fűtéssel párásodásgátolt légzőkör lehetősége: nem kötelező elvárás, ennél fogva nem értékelhető kizáró tényezőként. A kiírás szerint az értékelés során adható érte plusz pontszám (S = 2)
– Lélegeztetőegység meghajtása elektronikus: nem kötelező elvárás, ennél fogva nem értékelhető kizáró tényezőként. A kiírásban így szerepel: Lélegeztető egység meghajtása (előny, ha elektronikus S = 2)
– Érintőképernyő: nem kötelező elvárás, ennél fogva nem értékelhető kizáró tényezőként. A kiírás szerint az értékelés során adható érte plusz pontszám (S = 2)
– Akkumulátoros üzemmód- igen, minimum 15 perc: Szakmai szempontból alapvető elvárás áramkimaradás eseteire. A specifikáció nem határozza meg, hogy beépített, vagy külsőleg hozzácsatlakoztatott akkumulátorral oldja meg az ajánlattevő.
Zárt rendszerű anesztéziára alkalmas munkaállomás (altatógép, műtői monitorral):
Olyan speciális anesztézia munkaállomásra szolgál a kiírás, amely zárt rendszerű anesztéziára alkalmas. Ez az ajánlattevők körét valóban egy forgalmazóra szűkíti (de így van ez a speciális készüléket forgalmazó hemodinamikai monitor esetében is).
M1 Multifunkciós betegellenőrző monitor általános felhasználásra
Folyamatos, pulzus kontúr alapú perctérfogat mérés integrált lehetősége: nem kötelezően teljesítendő elvárás, így nem alkalmas az ajánlattevők kizárására. Amennyiben a megajánlott berendezés rendelkezik e többlettudást biztosító lehetőséggel, akkor az értékelés során 5 pontot kaphat (S = 5)
Ajánlatkérő a jogorvoslati eljárás során előadta, hogy az általa értékelt elektronikus meghajtás álláspontja szerint korszerűbb műszaki megoldás, mint a III. r. kérelmező által hivatkozott pneumatikus.
Ajánlatkérő hangsúlyozta, hogy az érintett elbírálási szempontok szakmai indokokon alapuló, a Kbt. 57. §-ában foglaltaknak megfelelő bírálati szempontok.
Ajánlatkérő álláspontja szerint nem alapos a II. és a III. r. kérelmezőnek azon kérelmi eleme, mely szerint az ajánlatkérő által meghatározott szerződéses feltételek nem felelnek meg a Kbt. 54. § (1) bekezdésében támasztott követelményeknek.
Ajánlatkérő ezen kérelmi elem tekintetében rámutatott arra, hogy a Kbt. nem tartalmaz a részletes szerződéses feltételek tartalmi és terjedelmi követelményére vonatkozóan rendelkezést. Erre tekintettel álláspontja szerint annak eldöntése, hogy milyen körben, részletezettséggel szükséges a szerződéses feltételeket feltüntetni a dokumentációban az ajánlatkérő kompetenciája eldönteni. Ez arra tekintettel is indokolt, miután a jogalkotó a szerződéstervezet tekintetében sem rögzítette a tartalmi követelményeket és a jogalkotó nyilván nem kívánt különbséget tenni a két lehetőség között. Így a részletes szerződéses feltételek, mint jogalkotói meghatározás kizárólag az ajánlatkérő által a megkötésre kerülő szerződésben szabályozni kívánt feltételrendszerben értelmezhető és nem általánosságban. A konkrét szerződésfajta szerinti tartalmi követelményeket kell e körbe sorolni, legalább azokat a feltételeket rögzíteni, amelyek az adott típusú szerződés létrejöttéhez szükségesek, ezen túlmenő követelmény ajánlatkérővel szemben nem támasztható.
Ajánlatkérő szerint a „részletes” jelző feltüntetéséből nem lehet olyan következtetést levonni, hogy a jogalkotó olyan feltételek rögzítését kívánta volna meg, ami a konkrét szerződés létrejöttéhez egyébként nem szükséges vagy amit az ajánlatkérő a szerződésben nem kíván szerepeltetni. Ajánlatkérő szerint a Kbt. 54. § (1) bekezdését csak a Ptk. vonatkozó rendelkezéseivel összhangban lehet értelmezni, alkalmazni. Ettől eltérő az angolszász szerződéses gyakorlat, amely számos olyan részletet tartalmaz, ami a hazai jogszabályi háttérre figyelemmel szükségtelen.
Ajánlatkérő szerint az ajánlati felhívásában és a dokumentációjában rögzített előírások és a kifejezetten szerződéses feltételekként felsoroltak alapján megállapítható, hogy teljesítette a Kbt. előírását. Ezen túlmenően természetesen irányadóak a magyar jog vonatkozó rendelkezései, így mindenekelőtt a Ptk-nak a bérletre vonatkozó szabályozása (XXXVII.).
Ajánlatkérő szerint egyértelmű, hogy ha az ajánlatkérő a felhívásában, dokumentációjában meghatározza a szerződési feltételeket, akkor az ajánlattevőnek annak megfelelően kell elkészíteni a szerződéstervezetet, nem más, illetve nem új feltételeket meghatározni.
Ajánlatkérő álláspontja szerint nem megalapozottak a II. r. kérelmező azon konkrét hivatkozásai sem, amelyeket kifejezetten hiányolt a szerződéses feltételekből, illetve amelyeket akként tüntetett fel, hogy akadályozták az egyenlő eséllyel történő ajánlattétel lehetőségében.
Ajánlatkérő a hiányolt feltételek tekintetében az alábbiak szerint nyilatkozott:
– A szállított eszközök minőségi és mennyiségi átvételének körében külön szabályozás nem indokolt. Az ajánlati dokumentáció alapján a szállítási ütemezést az ajánlattevőknek ajánlatuk részeként be kellett nyújtaniuk. Az ajánlatkérő a szállítási helyeket a szerződéskötéskor megjelöli. Az átadásra az ajánlati felhívásban és dokumentációban foglaltakkal összhangban nyilvánvalóan a teljesítési helyként megjelölt helyszíneken a telepítést és üzembe helyezést követően kerül sor. Nincs szükség külön mennyiségi és minőségi átadásra. A termékeket természetesen a bérlő, illetve az általa meghatalmazott képviselője veszi át. Ennek külön szabályozása szintén szükségtelen, hiszen erre csak akkor lenne szükség, ha a jogviszonyban álló két féltől eltérő harmadik személyre kívánná ezt a jogot/kötelezettséget ruházni a bérlő.
– A bérelt eszköz átvétele abban az esetben tagadható meg, ha az nem felel meg az ajánlati dokumentációban előírt feltételeknek, illetve az ajánlatban foglalt műszaki leírásoknak, azaz a bérleti szerződés szerinti specifikációnak. Ez sem igényel külön szabályozást, hiszen ebben az esetben nem a bérlet tárgya kerül átadásra.
– Külön próbaüzemre vonatkozó kikötést az ajánlatkérő nem tett. Az ajánlati felhívásnak megfelelően a berendezéseket beüzemelve kell átadni.
– A bérelt eszközök őrzése természetesen az átvételtől terheli a bérlőt. Erre vonatkozó külön szabályozás szintén szükségtelen.
– A bérbeadó ellenőrzési jogát a Ptk. rendelkezéseivel összhangban gyakorolhatja, külön szabályozás nem szükséges. [Ptk. 425. § (2) bekezdés a) pont].
– Az ajánlatkérő biztosításra vonatkozó kikötést nem tett. Azaz a biztosításra vonatkozó kötelezettséget nem vállalt, és ilyen kötelezettséget az ajánlattevők számára sem írt elő. Az átvételt követően a bérlet szabályai szerint a berendezések sérüléséből, megsemmisüléséből eredő kárfelelősség a bérlőt terheli. A bérlő tehát saját döntése szerint – e felelősségre tekintettel – köthet biztosítást a berendezésekre. A bérbeadó szintén maga döntheti el az ajánlat benyújtásakor, hogy szükségesnek ítéli-e biztosítás kötését a berendezésekre annak ellenére, hogy a bérlő kárfelelőssége alapján az esetleges károk megtérülése nem kétséges.
– A használatra vonatkozó külön szabályozás szintén szükségtelen. Az ajánlati felhívásban foglaltakkal összhangban a berendezések a szerződésben megjelölésre kerülő egészségügyi intézmények használatába kerülnek. Ez alapfeltétel, tehát az ajánlattevők későbbi külön hozzájárulása nem szükséges. Semmilyen arra vonatkozó kikötést nem tett az ajánlatkérő, hogy a szerződés szerint megjelölésre kerülő egészségügyi intézmény részére további használatba adási jogot kívánna biztosítani.
– A kárveszély, amint arra a fentiekben utalás történt az általános szabályok szerint a bérlet tárgyának átadásakor száll át a bérlőre.
– Az ajánlati felhívásban foglalt szerződést biztosító mellékkötelezettségek meghatározása egyértelmű, az annak megfelelő tartalmú szerződéses kötelezettségek rögzíthetők.
– Végül nincs szükség a berendezések visszaadásának külön szabályozására sem, hiszen a bérlőnek a futamidő végén biztosítania kell a berendezések leszerelésének és elszállításának feltételeit a bérbeadó számára.
Ajánlatkérő álláspontja szerint a fentiekből is az a következtetés vonható le, hogy biztosított volt az egyenlő eséllyel történő ajánlattétel, az ajánlattevőkkel azonos feltételekkel kerül sor a szerződés megkötésére. Ajánlatkérő szerint ilyen típusú szerződéses feltételrendszer meghatározása nem minősíthető tárgyalásos eljárásnak.
Ajánlatkérő szerint nem alapos a II. r. kérelmező azon hivatkozása, hogy nem volt egyértelmű a teljesítési határidő megállapítása. Ajánlatkérő előírásai alapján maguk az ajánlattevők készíthették el a szállítási ütemezésüket. A bérlet általános szabályai alapján a bérbeadó a bérlet tárgyának a bérlő használatba adásával teljesít, így más teljesítési időpont nem állapítható meg. 
Ajánlatkérő szerint nem nyelvtani értelmezés kérdése az, hogy az ajánlati felhívás és dokumentáció tartalmazza-e a szerződés megkötéséhez szükséges feltételeket. Megjegyezte azt is az ajánlatkérő, hogy amennyiben nem volt egyértelmű a II. r. kérelmező számára ajánlatkérő által megadott a szerződéses feltételekre vonatkozó előírásrendszer, úgy a Kbt. 56. § (1) bekezdése alapján tisztázó kérdést tehetett volna fel.
Ajánlatkérő szerint nem alapos a III. r. kérelmezőnek a dokumentáció 24. oldal 16. b) pontban feltüntetett érvénytelenségi okot sérelmező kérelmi eleme. 
Ajánlatkérő előadta, hogy a Kbt. rendelkezései egyértelműen meghatározzák a kizáró okokat, a Kbt. 88. § (1) bekezdés d) pontja értelmében érvénytelen az ajánlat, ha az ajánlattevőt, illetőleg alvállalkozóját az eljárásból kizárták. Az ajánlatkérő által a dokumentációban rögzített érvénytelenségi szabályozás ennek felel meg.
Ajánlatkérő szerint nem alapos a III. r. kérelmezőnek azon kérelmi eleme, mely szerint megsértette a Kbt. 58. § (7) bekezdését azon magatartásával, hogy csak a dokumentációja elején közölte, hogy a gyártóra, márkanévre, védjegyre utaló jelzések csak tájékoztató jellegűek és ezzel egyenértékű termék is megajánlható. Ajánlatkérő szerint a dokumentáció 2. oldalán megadott tájékoztatása megfelel a Kbt. 58. § (7) bekezdésének és az egész dokumentációjára vonatkozik, így szükségtelen lenne minden egyes esetben ezt külön megismételni. Közölte azt is az ajánlatkérő, hogy a III. r. kérelmező konkrét kifogásait nem terjesztette elő, így azokra nyilatkozni sem tud.
Az ajánlatkérő álláspontja szerint – az elkésettségen kívül – nyilvánvalóan alaptalan a III. r. kérelmező azon jogorvoslati kérelmi eleme, melyben vitatja az ajánlatkérőként történő eljárási jogosultságát. Ajánlatkérő utalt arra, hogy a Kormány a már hivatkozott határozatban hatalmazta fel az Áht. rendelkezései alapján közbeszerzési eljárás lefolytatására. Ajánlatkérő szerint egyébként a Döntőbizottság nem rendelkezik hatáskörrel e kérdés felülbírálatára. A beszerzése tárgyát jogszerűen határozta meg.
A jogorvoslati eljárás során a Dräger Medical AG & Co. KG, a Dräger and Siemens Company, továbbá a Dräger Medical Magyarország Kft. írásbeli észrevételében és tárgyalási nyilatkozatában kérte a jogorvoslati kérelmek elutasítását.
Indítványozta, hogy a Döntőbizottság vizsgálja meg azt, hogy az I. r. kérelmező rendelkezik-e ügyfélképességgel és jogorvoslati kérelmét nem elkésetten nyújtotta-e be. Álláspontja szerint az ajánlatkérő által a felhívásban és a dokumentációban meghatározott alkalmassági követelmények és a műszaki specifikáció a jogszabályi előírásoknak megfelelően került meghatározásra és szakmailag is indokolt. Nem megalapozott, kivitelezhetetlen azon I. r. kérelmezői javaslat, mely szerint az egészségügyi intézményekben most meglevő monitorokhoz kellene biztosítani a kompatibilitást. Álláspontja szerint ajánlatkérő jogosultsága meghatározni a beszerzési igényét azt sem az ajánlattevők, sem a Döntőbizottság nem vizsgálhatja felül. 
Visszautasította a kérelmezők azon hivatkozását, mely szerint egyedül a Dräger cégcsoport lenne alkalmas ilyen termékek benyújtására. Előadta, hogy tudomása szerint a Philips termékek is teljes egészében megfelelnek az ajánlatkérő által támasztott műszaki követelményeknek és ismeretei szerint a Philips azért nem indult a közbeszerzési eljárásban, mert nem kívánt erre a beszerzésre külön szoftver programot kiadni.
Az egyéb érdekeltek nyilatkozata szerint ajánlatkérő azon műszaki követelményében, hogy az EKG elvezetések száma minimum 3 legyen, nem azt támasztotta követelményként, hogy meg is jelenjen a 3 elvezetés, hanem azt az alapvető szakmai követelményt írta elő, hogy a kiemelkedő jelentőséggel bíró 3 elvezetés – mely elölről, oldalról és hátsó nézetből mutatja a szív működését – annak a számított adata jelenjen meg.
Álláspontjuk szerint szakmai szempontból teljes mértékben indokolt ajánlatkérő azon műszaki követelménye, hogy az 1. és a 2. termékcsoportban elvárta az STdeviáció megjelenítését a referenciagörbéhez viszonyítottan. A jogorvoslati eljárás során tett azon hivatkozás, hogy „befagyasztják” az EKG görbét és azt kinagyítják, nem követhető eljárás (különösen nem műtéti körülmények között) miután megszűnik a beteg folyamatos megfigyelésének lehetősége és nem biztosított a folyamatos releváns adatszolgáltatás a betegről. Erre tekintettel a legjelentősebb gyártók ezt a típusú eljárást nem is engedélyezik, illetve meg is szüntették.
Álláspontjuk szerint a III. r. kérelmező jogorvoslati kérelme elkésett, mely kitűnik magából a jogorvoslati kérelemből, arra hivatkozik ugyanis a III. r. kérelmező, hogy a karácsonyi ünnepek miatt problémás a referencialevelek beszerzése.
Közölte, hogy ajánlatkérő dokumentációja nem tartalmaz a Drägerhez, mint gyártóhoz kapcsolódó megjelölést, márkajelzést vagy bármilyen hasonló típusú megjelölést.
Álláspontjuk szerint a III. r. kérelmező által az írásbeli jogorvoslati kérelme 15. oldalán felsorolt műszaki feltételek nem korlátozzák ajánlatkérő közbeszerzési eljárásában az ajánlattétel lehetőségét, hanem abba a körbe tartoznak, melyet ajánlatkérő az értékelés során vesz figyelembe.
Az egyéb érdekelt megítélése szerint a kérelmezők előadtak egy koncepciót, amelynek megállapítására nem tudtak bizonyítékot szolgáltatni. Így erre tekintettel kérte a kérelmezők jogorvoslati kérelmeinek elutasítását.
A 2006. január 17-i ajánlattételi határidőre az alábbi ajánlattevők az alábbi termékcsoportokra nyújtottak be ajánlatot:
– Medial Kft.: Monitorok 3.
– Régió Bérlet Kft. – Dutchmed Kft. – Acutrinic Medical Systems AG: Lélegeztetés 7.
– SLE Ltd.: Lélegeztetés 5.
– Maguet Critical Care AB :Lélegeztetés 2., Lélegeztetés 3.
– K & H Autópark Kft. – Medirex Rt.: Anesztézia 1., Anesztézia 2., Anesztézia 3., Lélegeztetés 2., Lélegeztetés 3., Monitorok 1., Monitorok 2. -Dräger Medical AG & Co. KG: Anesztézia 1., Anesztézia 2., Anesztézia 3., Lélegeztetés 2., Lélegeztetés 3., Lélegeztetés 4., Monitorok 1., Monitorok 2. Anamed Kft. – Siemens Leasing Kft.: Lélegeztetés 1., Lélegeztetés 2.
Az ajánlattevők közül a K & H Autópark Bérlet és Szolgáltató Kft. valamint a Medirex Rt. közös ajánlattevők ajánlották meg ajánlatukban a GE Healthcare Technologies, Clinical Systems termékeit az egyes termékcsoportokban.
Ajánlatkérő 2006. február 6-án hirdette ki az eljárást lezáró döntését.
A közbeszerzési eljárását a 4. termékcsoport (lélegeztetés 1), 8. termékcsoport (lélegeztetés 5), 10. termékcsoport (lélegeztetés 7), 13. termékcsoport (monitorok 3) esetében a Kbt. 92. § b) pontja alapján eredménytelenné nyilvánította, mivel kizárólag érvénytelen ajánlatokat nyújtottak be. 
Ajánlatkérő a 9. termékcsoport (lélegeztetés 6) esetében az eljárást a Kbt. 92. § a) pontja alapján nyilvánította eredménytelenné, miután ezen termékcsoportra, mint részre nem nyújtottak be ajánlatot.
Az 1. termékcsoport (Anesztézia 1), a 2. termékcsoport (Anesztézia 2), a 3. termékcsoport (Anesztézia 3), az 5. termékcsoport (lélegeztetés 2), a 6. termékcsoport (lélegeztetés 3), a 7. termékcsoport (lélegeztetés 4), a 11. termékcsoport (monitorok 1), és a 12. termékcsoport (monitorok 2), mint részek vonatkozásában az eljárás nyertese a Dräger Medical AG & Co. KG, a Dräger and Siemens Company lett.
Ajánlatkérő a nyertes ajánlattevőn kívül a többi ajánlattevő ajánlatát részben formai, részben tartalmi érvénytelenségi okok miatt érvénytelenné nyilvánította.
Ajánlatkérő álláspontja szerint abból, hogy a közbeszerzési eljárásában pontosan kik nyújtottak be ajánlatot, illetve hogy mely ajánlatok lettek érvénytelenek, nem lehet megalapozott következtetést levonni arra, hogy ajánlatkérő felhívásának, illetve dokumentációjának az előírásai jogsértőek lettek volna.
Külön kiemelte azt ajánlatkérő, hogy számára az volt megállapítható, hogy bár a GE termékpalettáján vannak olyan berendezések, amelyek megfeleltek ajánlatkérő műszaki követelményeinek, a konkrét esetben mégsem ezeket a termékeket ajánlották meg.
A jogorvoslati eljárás során észrevételt terjesztett elő az Anamed Kft. Álláspontja szerint az a körülmény, hogy milyen számú ajánlatokat nyújtottak be az egyes termékcsoportokra, illetve ajánlatkérő az egyes termékcsoportok vonatkozásában mely ajánlattevőt hirdette ki az eljárás nyerteseként, alátámasztja azon hivatkozásukat, hogy ajánlatkérő a műszaki paraméterek meghatározásával nagymértékben korlátozta a versenyt.
Ajánlatkérő közbeszerzési eljárást lezáró döntése ellen jogorvoslati kérelmet nyújtott be a Medirex Rt. és a K&H Autópark Bérleti és Szolgáltató Kft. Jogorvoslati kérelmükben kérték jogsértés megállapítását, ajánlatkérő eljárást lezáró döntésének megsemmisítését, valamint ideiglenes intézkedésként a szerződéskötés megtiltását. A jogorvoslati kérelmükben előadták, hogy az ajánlatkérő által feltüntetett számos érvénytelenségi ok nem áll fenn.
A Döntőbizottság előtt a jogorvoslati eljárás D.96/2006. szám alatt van folyamatban.
A Döntőbizottság az érdemi vizsgálat előtt először – figyelemmel a felek hivatkozására is – az eljárásjogi feltételeket vizsgálta azt, hogy a kérelmezők a jogorvoslati kérelem benyújtására rendelkeznek-e ügyfélképességgel, illetve jogorvoslati kérelmüket a Kbt.-ben meghatározott jogvesztő határidőn belül nyújtották-e be.
A Kbt. 322. §-a értelmében a Közbeszerzési Döntőbizottság eljárása kérelemre vagy hivatalból indul.
A Kbt. 323. § (1) bekezdése értelmében kérelmet nyújthat be az ajánlatkérő, az olyan ajánlattevő, részvételre jelentkező vagy egyéb érdekelt (a továbbiakban: kérelmező), akinek jogát vagy jogos érdekét az e törvénybe ütköző tevékenység vagy mulasztás sérti vagy veszélyezteti.
A jogorvoslati eljárásban a kérelmezők ajánlatkérő felhívásának és dokumentációjának a rendelkezéseit támadták, így – figyelemmel a Kbt. 323. § (1) bekezdésére – abban az esetben jogosultak jogorvoslati kérelem benyújtására, rendelkeznek ügyfélképességgel, amennyiben jogukat, jogos érdeküket sérti vagy veszélyezteti az ajánlatkérő által a felhívásban és a dokumentációban megadott előírásrendszer. A kérelmezők mindegyike konkrét termékcsoportok vonatkozásában terjesztette elő jogorvoslati kérelmét, így a jogos érdek sérelmének is ezen termékcsoportok vonatkozásában, illetve az ezekhez kapcsolódó, a közbeszerzési eljárás egészére vonatkozó előírások tekintetében kell fennállni.
A Döntőbizottság az alábbi indokokra tekintettel megállapította, hogy a kérelmezők mindegyike rendelkezik ügyfélképességgel.
Az I. r. kérelmező a fentiekben ismertetett jogorvoslati kérelmi elemeiben egyrészt az ajánlatkérő által meghatározott alkalmassági, teljesítési feltételeket támadta, másrészt a monitorok termékcsoport vonatkozásában ajánlatkérő által megtett műszaki előírásokat sérelmezte, egyben nyilatkozott arra vonatkozóan is – melyet a felek nem vitattak –, hogy a monitorok tekintetében gyártó cégnek minősül. A Döntőbizottság így megállapította, hogy az I. r. kérelmező ügyfélképessége fennáll.
A II. r. kérelmező jogorvoslati kérelmét az Anesztéziára (altató munkaállomások), a lélegeztetésre és a monitorokra vonatkozó termékcsoportok tekintetében terjesztette elő, továbbá sérelmezte a dokumentáció szerződéses feltételekre vonatkozó rendelkezéseit. A jogorvoslati eljárás során a felek nem vitatták azt, hogy a II. r. kérelmező lélegeztetőgépeket gyárt, ezen túlmenően a II. r. kérelmező a fentiekben ismertetett okirati bizonyítékokat csatolta arra vonatkozóan, hogy altatóberendezéseket, monitorokat szállított. A Döntőbizottság ezen bizonyítékokra tekintettel megállapította, hogy fennáll a II. r. kérelmező ügyfélképessége.
A III. r. kérelmező vonatkozásában ismert és a felek által sem vitatott, hogy a GE cégcsoport, illetve maga a III. r. kérelmező is gyártója és forgalmazója azon termékeknek, melyeket magukban foglaló termékcsoportok vonatkozásában előterjesztette a jogorvoslati kérelmét. Így a Kbt. 323. § (2) bekezdésében megkövetelt jogi érdekeltsége fennáll.
A Döntőbizottság jogi álláspontja szerint nem érinti az ügyfélképesség fennállását az a körülmény, hogy a konkrét közbeszerzési eljárásban később megajánlottak GE termékeket, a GE Polska alvállalkozó bevonása mellett. Az egyéb érdekelteknek ugyanis a törvényi feltételek fennállása esetén meg van a jogosultságuk az általuk sérelmes ajánlatkérői intézkedések ellen jogorvoslati kérelem benyújtására és természetesen ettől függetlenül az is, hogy amennyiben ezt érdekeik úgy kívánják a jogorvoslati kérelem benyújtása mellett egyben ajánlatot is tegyenek. Jelen esetben egyébként sem konkrétan a kérelmező vett részt ajánlattevőként, illetve alvállalkozóként a közbeszerzési eljárásban. Az sem érinti az ügyfélképesség fennállását, hogy egy nagyobb cégcsoport, egyébként önálló gazdasági társaságai önállóan, egymástól függetlenül eljárnak. Így a Döntőbizottság megállapította, hogy fennáll a III. r. kérelmező ügyfélképessége.
A Döntőbizottság szerint a maradványértékre vonatkozó kérelmi elem tekintetében is fennáll a III. r. kérelmező ügyfélképessége, miután ajánlatkérő általános jelleggel, minden ajánlattevőre vonatkozóan írta elő a 20%-os maradványértéket.
A Döntőbizottság ezt követően azt vizsgálta, hogy az I. és a III. r. kérelmező a jogorvoslati kérelmeiket a Kbt. által biztosított jogvesztő határidőkön belül nyújtotta-e be. A II. r. kérelmező ajánlatkérő dokumentációját támadta és a felek által sem vitatottan jogorvoslati kérelmét a dokumentáció megvásárlásától, megismerésétől számítva az előírt határidőn belül nyújtotta be.
A Kbt. 323. § (2) bekezdése tartalmazza a fő szabályokat a jogorvoslati kérelem benyújtására rendelkezésre álló határidő tekintetében.
E szakasz az alábbiakat mondja ki: A kérelem a jogsértés megtörténtétől számított tizenöt napon belül, a közbeszerzési eljárást lezáró jogsértő döntés esetében pedig az eredményhirdetéstől számított nyolc napon belül nyújtható be. Ha a jogsértés a kérelmezőnek később jutott tudomására, a határidő a tudomásra jutással veszi kezdetét. A jogsértés megtörténtétől számított kilencven napon túl kérelmet előterjeszteni nem lehet. E határidők elmulasztása jogvesztéssel jár.
A Kbt. fő szabályként azt rögzíti, hogy a jogorvoslati kérelem a jogsértés megtörténtétől számított 15 napon belül nyújtható be. Ez vonatkozik mindhárom kérelmezőre is, miután ajánlatkérő felhívását, illetve dokumentációját támadták. Azt is meghatározza a Kbt., hogy a határidő számítása során mely időpontot kell egyes esetekben a jogsértés megtörténtének tekinteni.
A Kbt. 323. § (3) bekezdés a) pontja értelmében jogsértés megtörténtének kell tekinteni: a jogellenes tartalmú, a közbeszerzési eljárást megindító hirdetmény esetében a hirdetmény közzétételét, közvetlen felhívás esetében a felhívás megküldését.
Jelen esetben ajánlatkérő a Kbt. IV. fejezete szerinti közösségi értékhatárú nyílt közbeszerzési eljárást indított, erre tekintettel az ajánlati felhívási hirdetményének az Európai Unió Hivatalos Lapjában történő megjelenésének időpontja az irányadó, ez konkrétan 2005. december 16-a.
Azt is lehetővé teszi a Kbt. idézett 323. § (2) bekezdése, hogy amennyiben a jogsértés később jut a kérelmező tudomására, akkor a tudomásra jutással veszi kezdetét a jogorvoslati kérelem benyújtására nyitva álló határidő. 
Az I. r. és a III. r. kérelmező a jogorvoslati eljárás során arra hivatkozott, hogy ajánlatkérő felhívása – annak 2005. december 16-i megjelenéséhez képest – később jutott a tudomására. Az I. r. kérelmező a tudomásra jutásának időpontját mind a jogorvoslati kérelmében, mind külön cégszerűen megtett nyilatkozatában 2005. december 20-ban jelölte meg. Az I. r. kérelmező ezen megjelölt időponthoz képest a 15 napos jogorvoslati kérelem benyújtási határidőn belül, 2006. január 4-én nyújtotta be a jogorvoslati kérelmét. A jogorvoslati eljárás során a Döntőbizottság rendelkezésére álló okirati bizonyítékok alapján az I. r. kérelmező által megjelölt tudomásra jutási időponthoz képest más időpontra nem lehetett megalapozott következtetést levonni, így a Döntőbizottság elfogadta, hogy az I. r. kérelmező a Kbt. által biztosított határidőben és nem elkésetten nyújtotta be a jogorvoslati kérelmét.
A III. r. kérelmező mind írásbeli jogorvoslati kérelmében, mind külön nyilatkozatában 2006. január 12-ét jelölte meg tudomásra jutási időpontként. E körben előadta, hogy 2006. január 9-én telefonos értesítésből szerzett tudomást ajánlatkérő felhívásáról és január 12-én történt a dokumentáció megvásárlása. A III. r. kérelmező a jogorvoslati kérelmét 2006. január 16-án nyújtotta be, majd ezt követően a jogorvoslati eljárás során azt 2006. január 23-án kiegészítette. 
A Kbt. szabályozása a 3. § értelmében kógens, ami azt jelenti, hogy a törvény szabályaitól csak annyiban lehet eltérni, amennyiben azt a törvény kifejezetten lehetővé teszi.
A Kbt. szabályozásában a jogalkotó ugyanakkor nem biztosította korlátlan időszakra vonatkozóan azt, hogy a jogorvoslati kérelmek a tudomásra jutástól számított 15 napon belül benyújthatóak legyenek. Egyrészt meghatározta végső objektív jogvesztő határidőként a Kbt. 323. § (2) bekezdésében a jogsértés megtörténtétől számított 90 napot. Másrészt egyes közbeszerzési eljárási cselekmények esetén azt is megállapította, hogy mely időpontot kell kötelezően a jogsértés tudomásra jutásának tekinteni. A Kbt. 323. § (4) bekezdés a) pontja kimondja, hogy a jogellenes tartalmú, a közbeszerzési eljárást megindító hirdetmény közzétételétől vagy közvetlen felhívás kézhezvételétől, illetőleg dokumentáció esetében annak rendelkezésre bocsátásától számított tizenötödik napot kell a jogsértés tudomásra jutásának tekinteni.
E kötelező szabályozásból következően hirdetmény közzétételével induló közbeszerzési eljárások esetén a hirdetmény megjelenését követő 15. napot kell tudomásra jutásnak tekinteni és az ettől számított 15 nap áll az érdekeltek rendelkezésére arra, hogy benyújtsák a jogorvoslati kérelmüket.
Ez jelen esetben azt jelenti, hogy ajánlatkérő felhívása 2005. december 16-án került közzétételre, így a tudomásra jutás legkésőbbi időpontjának 2005. december 31-ét kell tekinteni. A III. r. kérelmezőnek ettől számítva még 15 napos időtartam állt rendelkezésre a jogorvoslati kérelem benyújtására, mely időtartam 2006. január 15-én járt le. Ez a nap, miután vasárnap munkaszüneti nap.
A Kbt. 15. §-ának rendelkezései szabályozzák a határidő számítását. Kimondja a 15. § (3) bekezdése, hogy amennyiben a határidő utolsó napja nem munkanapra esik, a határidő csak az ezt követő legközelebbi munkanapon jár le. Jelen esetben ez a munkanap 2006. január 16-a.
A Kbt. 317. § (1) bekezdése értelmében a Közbeszerzési Döntőbizottság eljárására – e törvény eltérő rendelkezése hiányában – a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezéseit kell alkalmazni.
A Ket. 65. §-a tartalmaz szabályozást a határidő számítására, a 65. § (3) bekezdése – a Kbt. fenti rendelkezésével egyezően – azt mondja ki, hogy ha a határidő utolsó napja olyan nap, amelyen a hatóságnál a munka szünetel a határidő a legközelebbi munkanapon jár le.
A Döntőbizottság a fenti jogszabályi rendelkezésekre tekintettel elfogadta azt, hogy a III. r. kérelmező a 2006. január 16-án előterjesztett alap jogorvoslati kérelmét határidőben nyújtotta be.
A Döntőbizottság e körben is utal arra, hogy ugyan a III. r. kérelmező által megjelölt tudomásra jutási időpont majdnem egy hónappal későbbi, mint a hirdetmény közzététele, így az aggályos – figyelemmel arra – hogy ajánlatkérőnek már korábban is volt egy közbeszerzési eljárása, melyet visszavont és így várható volt annak ismételt megindítása, közzététele. Ugyanakkor a Döntőbizottság rendelkezésére álló bizonyítékok alapján a III. r. kérelmező által megjelölt tudomásra jutási időponthoz képest nem lehet megalapozott következtetést levonni korábbi, tudomásra jutási időpontra.
A Döntőbizottság megállapította, hogy elkésett a III. r. kérelmező által 2006. január 23-i jogorvoslati kérelem kiegészítés azon pontja, melyben a III. r. kérelmező ajánlatkérő ajánlati felhívását támadta, azt vitatta, hogy ajánlatkérő jogosult-e a közbeszerzési eljárás megindítására. (A kiegészítő jogorvoslati kérelem másik pontja a dokumentációt, az abban meghatározott szerződéses feltételeket támadta és a dokumentáció megvásárlásához, mint tudomásra jutási időponthoz képest 15 napon belül került előterjesztésre) A Döntőbizottság a fentiekben vezette le, hogy a Kbt. irányadó szabályozása alapján legkésőbb 2006. január 16-án lehetett a felhívás megtámadására jogorvoslati kérelmet benyújtani. A III. r. kérelmező pedig a kiegészítő jogorvoslati kérelmét csak 2006. január 23-án terjesztette elő. 
A Ket. 30. § d) pontja értelmében a hatóság a kérelmet érdemi vizsgálat nélkül, 8 napon belül végzéssel elutasítja, ha jogszabály az igény érvényesítésére határidőt állapít meg és a kérelem elkésett.
A Ket. 31. § (1) bekezdés a) pontja értelmében a hatóság az eljárást végzéssel megszünteti, ha a 30. § alapján a kérelem érdemi vizsgálat nélküli elutasításának lett volna helye, az elutasítási ok azonban az eljárás megindítását követően jutott a hatóság tudomására. Így a Döntőbizottság a Kbt. 325. § (4) bekezdése és a Ket. 31. § (1) bekezdés a) pontja alapján a kiegészítő jogorvoslati kérelem felhívást támadó része vonatkozásában a jogorvoslati eljárást megszüntette.
A Döntőbizottság ezt követően érdemben vizsgálta a kérelmezők jogorvoslati kérelmeit méghozzá először az ajánlati felhívást támadó kérelmi elemeket.
Az I. r. és a III. r. kérelmező több jogorvoslati kérelmi elemében támadta az ajánlatkérő által meghatározott egyes alkalmassági feltételeket. 
A közbeszerzési törvény szabályozási rendszerében a jogalkotó előírta azt a Kbt. 65. § (1) bekezdésében, hogy az ajánlatkérő az ajánlati felhívásban köteles előírni az ajánlattevő pénzügyi és gazdasági, valamint műszaki, illetőleg szakmai alkalmasságának feltételeit és igazolását. Az alkalmasság feltételeit és igazolását – a közbeszerzés értékének tíz százalékát meghaladó mértékben igénybe venni kívánt alvállalkozók esetében is [71. § (4) bekezdése] – az ajánlatkérő kizárólag a 66–69. §-ban meghatározott módon írhatja elő. 
Így az ajánlatkérők számára kötöttség áll fenn az ajánlati feltételek és azok igazolási módjának meghatározására, azt a Kbt. 66–69. §-ában meghatározott előírások, korlátok között tehetik meg.
Mind az I. r. kérelmező, mind a III. r. kérelmező támadta az ajánlatkérő által a felhívás III.2.1) pontjának 4. bekezdésében meghatározott referenciakövetelményét több szempontból.
Ajánlatkérő e bekezdésben azt írta elő, hogy alkalmatlan az ajánlattevő, ha 2002., 2003., 2004. évben összesen nem rendelkezik a megajánlott termékcsoportban kiírt mennyiségű termék legalább 50%-ának szállítására vonatkozó, a Kbt. 68. § (1) bekezdés a)–b) pontja szerinti referenciával.
A Döntőbizottság megállapította, hogy a Kbt. 67. § (1) bekezdés a) pontja lehetővé teszi ajánlatkérők számára, hogy a műszaki, illetőleg szakmai alkalmasság körében korábbi teljesítések bemutatásával összefüggésben referenciakövetelményt határozzanak meg.
E szakasz szerint az ajánlattevőnek és a közbeszerzés értékének tíz százalékát meghaladó mértékben igénybe venni kívánt alvállalkozójának a szerződés teljesítéséhez szükséges műszaki, illetőleg szakmai alkalmassága árubeszerzés esetében – figyelemmel annak jellegére, mennyiségére, rendeltetésére – igazolható az előző legfeljebb három év legjelentősebb szállításainak ismertetésével (legalább az ellenszolgáltatás összege, a teljesítés ideje, a szerződést kötő másik fél megnevezésével).
Ajánlatkérők jogosultak meghatározni az alkalmassági feltételeiket, ez azonban nem korlátlan jogosultság, az alkalmassági követelményszint meghatározása során be kell tartaniuk a Kbt. 69. § (1)–(3) bekezdésében foglaltakat. 
E rendelkezések szerint:
(1) Az ajánlatkérő a 66. és a 67. §-ban foglaltak közül egy vagy több igazolási módot is előírhat.
(2) Az ajánlati felhívásban meg kell határozni, hogy mind a 66. §-ban, mind a 67. §-ban foglaltakkal összefüggő mely körülmények megléte, illetőleg hiánya vagy azok milyen mértékű fogyatékossága zárja ki, hogy az ajánlatkérő az ajánlattevőt, illetőleg a közbeszerzés értékének tíz százalékát meghaladó mértékben igénybe venni kívánt alvállalkozót alkalmasnak minősítse a szerződés teljesítésére.
(3) Az ajánlatkérőnek a 66. és a 67. §-ban meghatározott adatok és tények kérését – figyelemmel az ajánlattevő (alvállalkozó) üzleti titokhoz fűződő érdekére is – a közbeszerzés tárgyára kell korlátoznia, a (2) bekezdés szerinti követelményeket pedig – a közbeszerzés becsült értékére is tekintettel – legfeljebb a szerződés teljesítéséhez ténylegesen szükséges feltételek mértékéig lehet előírni.
A Döntőbizottság álláspontja szerint az alábbi indokokra tekintettel nem minősíthető jogsértőnek az ajánlatkérő által meghatározott referencia elvárás. 
Az alkalmassági igazolási módok közül a referenciaigazolás az a típusú igazolási mód, amely azáltal fejezi ki az ajánlattevőnek a szerződés teljesítésére vonatkozó alkalmasságát, hogy bemutatja az általa végzett korábbi, a mostani beszerzési tárgyhoz hasonló teljesítéseit.
Jelen esetben ajánlatkérő egy korántsem átlagosnak nevezhető beszerzési igényt határozott meg, konkrétan a beszerzési tárgyakban: altató munkaállomások, lélegeztetőgépek, monitorok a magyarországi egészségügyi intézmények szükségleteit kívánta kielégíteni. Ebből következően beszerzésének mind a mennyisége – különösen a 11. termékcsoport monitorok 1. esetében – mind annak értéke kiemelkedően magas. Ajánlatkérő e beszerzési igény teljesítését várja el egy meghatározott konkrét időpontra, melyre tekintettel indokolt és elfogadható az, hogy ezzel összhangban határozza meg az alkalmasság követelményszintjét. A Kbt. 69. § (3) bekezdése külön nevesíti a figyelembe veendő szempontok között a beszerzés becsült értékét. A Döntőbizottság szerint a beszerzés becsült értékéhez képest nem minősíthető túlzottnak ajánlatkérő elvárása, miután a beszerzési mennyiségének a felét várta el referenciaigazolásként. Ez egyébként a Döntőbizottság szerint azt is kifejezésre juttatja, hogy a beszerzés mennyiségéhez képest sem minősíthető túlzottnak az ajánlatkérői előírás, miután ajánlatkérő nem a beszerzés nagyságrendjével azonosan várta el a korábbi munkák teljesítésének igazolását. 
A Döntőbizottság szerint természetesen minden egyes alkalmassági feltétel meghatározása során figyelemmel kell lenni a konkrét beszerzés specifikumaira. 
Így adott esetben az árubeszerzést és szolgáltatás nyújtását magában foglaló beszerzési igénynél valóban kisebb nagyságrendű teljesítés is megmutathatja azt, hogy az adott ajánlattevő képes az áru beszerzésére, szállítására és az ehhez kapcsolódó beüzemelési és egyéb tevékenységek elvégzésére. Ugyanakkor jelen esetben – figyelemmel ajánlatkérő beszerzésének nagyságrendjére – ezen túlmenően azt is kifejezésre kell juttatnia a korábbi teljesítéseknek, hogy az adott ajánlattevő olyan szempontból is alkalmas, hogy ilyen nagyságrendű teljesítéseket is képes megfelelő minőségben, határidőre elvégezni, rendelkezik az ehhez szükséges szakmai, szállítási, szervezési tapasztalatokkal, kapacitásokkal. Ezen ajánlatkérői igény elfogadható és ajánlatkérő által meghatározott követelmény épp arra tekintettel nem haladja meg a szükséges mértéket, miután ajánlatkérő egyrészt nem tett arra vonatkozóan kikötést, hogy az adott ajánlattevőnek legalább legyen egy vagy több meghatározott mennyiségre vonatkozó referenciája, hanem teljes mértékben biztosította a referenciák összeszámításának lehetőségét. Ezen túlmenően ajánlatkérő a Kbt. által lehetővé tett leghosszabb időtartamot határozta meg, azaz 3 év tekintetében biztosította a referenciamunkák bemutatását és összeszámítását. 
Ajánlatkérő ezen előírásával biztosította annak lehetőségét, hogy azon ajánlattevők is alkalmasnak minősüljenek a közbeszerzési eljárásában, akik ugyan nem végeztek egy hasonló nagyságrendű, de még fele olyan nagyságrendű teljesítést sem, de igazolják azt, hogy az elmúlt évek során rendszeresen végeztek ilyen tevékenységet és az összességében eléri a beszerzés mennyiségének a felét, így bemutatva személyi és tárgyi erőforrásaikat, tevékenységük nagyobb volumenre vonatkozó végzésének eredményességét is.
A III. r. kérelmező sérelmezte azt is, hogy a referenciakövetelménynek való megfelelés arra tekintettel is nehézségekbe ütközik, miután ajánlatkérő a legmodernebb technikát kívánta beszerezni.
A Döntőbizottság megállapította, hogy a III. r. kérelmező ezen hivatkozása nem alapos. Ajánlatkérő sem a felhívásában, sem a dokumentációjában nem specifikálta az egyes termékcsoportokon belül azt, hogy milyen specifikáltságú eszközökre kell, hogy vonatkozzon a referencia, ebből következően mindazon termék szállítása a referencia alapja lehet, amely az adott termékcsoport megnevezésének, általános tárgyának megfelel. Ajánlatkérő ezen kívül – a fentiekben idézett – kiegészítő tájékoztatásában is megerősítette ajánlattevők számára azt, hogy milyen megnevezésű termékek fogadhatóak el az egyes termékcsoportokban.
Mind az I. r., mind a III. r. kérelmező hivatkozott arra, hogy az ajánlattételi határidőig rendelkezésre álló időtartam alatt nehézségekbe ütközik az ajánlatkérő által elvárt mennyiségre vonatkozó referenciaigazolások beszerzése.
A Döntőbizottság megítélése szerint ezen hivatkozások az alábbi indokokra tekintettel nem alapozzák meg azt, hogy ajánlatkérő felhívását ilyen szempontból jogsértőnek minősítsük.
Egyrészt megállapítható, hogy ajánlatkérő felhívása 2005. december 16-án került közzétételre és az ajánlattétel határideje 2006. január 17. volt, így mintegy 30 napos időtartam állt az ajánlattevők rendelkezésére ajánlatuk összeállítására. Így még, ha a karácsonyi ünnepekkel kapcsolatosan, az indokolt mértékben pár nap figyelmen kívül hagyásra is kerül, még így is hosszú időtartam biztosított a referenciaigazolások beszerzésére.
Ezen túlmenően ismert volt a felek előtt, hogy ajánlatkérő már korábban 2005. október 26-án közzétett egy ajánlati felhívást, ugyanezen tárgyban, mely eljárásában az ajánlattételi határidő 2005. december 1. volt. Ajánlatkérő az ajánlattételi határidő lejárta előtt 1 nappal vonta vissza az ajánlati felhívását. Ugyanakkor ajánlatkérő dokumentációjában egyértelműen közölte az ajánlattevőkkel, hogy közbeszerzési eljárásában elfogadja a korábbi eljáráshoz már beszerzett igazolásokat és nyilatkozatokat.
Emellett figyelembe kell venni azt is, hogy a Kbt. 68. § (1) bekezdése miként határozza meg az alkalmasság igazolásának módját. E szakasz szerint: a 67. § (1) bekezdése a) pontjának és (3) bekezdése a) pontjának esetét a következő módon kell igazolni:
a) ha a szerződést kötő másik fél a 22. § (1) bekezdésének a)–e) pontja szerinti szervezet, az általa kiadott vagy aláírt igazolással;
b) ha a szerződést kötő másik fél az a) pontban foglalthoz képest egyéb szervezet, az általa adott igazolással vagy az ajánlattevő nyilatkozatával.
E szabályozásból az a következtetés vonható le, hogy ajánlattevőknek csak abban az esetben kell a megrendelő által kiadásra kerülő referenciaigazolást csatolni, ha abban az eljárásban az ajánlatkérő a Kbt. 22. § (1) bekezdés a)–e) pontja szerinti szervezet, minden más esetben elegendőnek minősül az ajánlattevő nyilatkozata.
A Döntőbizottság megítélése szerint így a fentiek alapján a rendelkezésre álló ajánlattételi határidő mellett, figyelemmel a technikai és infrastrukturális lehetőségekre is, biztosítható volt/lett volna a szükséges referenciaigazolások beszerzése, illetve a nyilatkozat megtétele. Ezt támasztja alá, hogy a közbeszerzési eljárásban több ajánlattevő – referenciaigazolásokkal, nyilatkozatokkal együtt – benyújtotta az ajánlatát.
A Döntőbizottság szerint nem alapos az I. r. kérelmező azon hivatkozása, mely szerint az ajánlatkérői dokumentáció részét képező referencialevél alapján nem adható ki a szükséges tartalmi elemekkel a referenciaigazolás.
A Döntőbizottság az ajánlatkérői felhívás és a dokumentáció vizsgálata alapján megállapította, hogy ajánlatkérőnek a dokumentációja 5. sz. mellékletét képezte a referencialevél, azonban ajánlatkérő nem írta elő annak kötelező használatát. A Döntőbizottság szerint nincs akadálya annak, hogy a referencialevélben, illetve az ahhoz csatolt mellékletekben ismertetésre kerüljenek a szállítások mennyiségi adatai, emellett ajánlatkérő kiegészítő tájékoztatásában maga is kifejezetten felhívta a figyelmet összesítő lap csatolására a referencialevelekben levő mennyiségekről.
A Döntőbizottság szerint, miután nem kötelező jelleggel írta elő ajánlatkérő az euró értékben történő megadást, nincs akadálya a más pénznemben történő ellenérték megadásnak, különösen arra figyelemmel, hogy számos országnak nem kötelező pénzneme az euró.
Összegezve a fentieket a Döntőbizottság megállapította, hogy ajánlatkérő nem sértette meg a Kbt. alkalmassági előírásait a Kbt. 69. § (3) bekezdését a referenciakövetelménye meghatározása során, ajánlatkérő specifikus beszerzési igénye alapján erre nem vonható le megalapozott következtetés.
A Döntőbizottság megállapította, hogy nem alapos – az alábbi indokokra tekintettel – az I. és a III. r. kérelmező azon jogorvoslati kérelmi eleme, mely szerint ajánlatkérő jogsértően határozta meg felhívása III.2.1) pontjának harmadik francia bekezdésében a pénzügyi-gazdasági alkalmassági feltételét.
Ajánlatkérő ezen előírása szerint alkalmatlan az ajánlattevő, ha: nem rendelkezik az általa megajánlott termékcsoport(ok) finanszírozást és szolgáltatást nem tartalmazó ajánlati árával megegyező összegű, visszavonhatatlan pénzintézeti ígérvénnyel/kötelezettség-vállalással.
A Döntőbizottság megállapította, hogy fennáll a jogszabályi alapja annak, hogy ajánlatkérő ezt a pénzügyi, gazdasági alkalmassági igazolási módot meghatározza.
A Kbt. 66. § (1) bekezdés d) pontja értelmében az ajánlattevőnek és a közbeszerzés értékének tíz százalékát meghaladó mértékben igénybe venni kívánt alvállalkozójának a szerződés teljesítéséhez szükséges pénzügyi és gazdasági alkalmassága árubeszerzés, építési beruházás, illetőleg szolgáltatás megrendelése esetében igazolható az ajánlatkérő által előírt tartalmú vagy elfogadott egyéb – pénzügyi, illetőleg gazdasági alkalmasságának megállapítására alkalmas – nyilatkozattal vagy dokumentummal. 
A Kbt. ezen pontjában a jogalkotó nem konkrét specifikus alkalmassági igazolási módot határozott meg, hanem azon tartalmi elvárásokat adta meg, amely keretek között az ajánlatkérő előírhatja az alkalmasságra vonatkozó feltételét. Egy kötöttséget tartalmaz ez a rendelkezés azt, hogy pénzügyi, illetőleg gazdasági alkalmasság megállapítására legyen alkalmas a nyilatkozat vagy a dokumentum. A Döntőbizottság szerint ajánlatkérő támadott előírása e feltételnek megfelel.
Az I. és a III. r. kérelmező arra hivatkozott, hogy ez az előírás egy garanciának minősül, illetve nem az alkalmassággal, hanem a teljesítéssel összefüggő kérdéskörrel kapcsolatos, így csak a nyertes ajánlattevővel szemben lenne támasztható.
A Döntőbizottság szerint téves a kérelmezők hivatkozása, ajánlatkérő előírásának a tartalma ajánlatkérő felhívásából, – a fentiekben ismertetett – kiegészítő tájékoztatásából egyértelműen megállapítható. Ajánlatkérő azt várta el, hogy ajánlattevők rendelkezzenek meghatározott nagyságrendre vonatkozóan visszavonhatatlan pénzintézeti igérvénnyel/kötelezettség-vállalással. A Döntőbizottság szerint ebből következően ajánlatkérő nem írt elő szerződéskötési kötelezettséget, illetve nem határozta meg azt, hogy a teljesítés során a nyertes ajánlattevőnek majd miként kell biztosítania a bérlet tárgyának előfinanszírozását, ez megmaradt az ajánlattevő kompetenciájába. Az ajánlatkérő követelményének tartalmából a pénzügyi és gazdasági alkalmasságra vonható le következtetés. Ugyanis az azt jelenti, hogy az ajánlattevő pénzügyi, gazdasági helyzetének ismeretében egy pénzintézet kinyilvánítja azt, hogy biztosít az ajánlattevő számára visszavonhatatlan kötelezettségvállalást. Ezzel kifejezésre juttatja, hogy az adott gazdasági társaságot pénzügyi, gazdasági szempontból megfelelőnek ítéli, méghozzá oly módon, mértékben, hogy számára nyújtható az előírt nagyságrendű kötelezettségvállalás. 
Olyan szempontból nem érthető a III. r. kérelmező kifogása, hogy maga is hivatkozott arra, hogy ajánlatkérő például megkövetelhetné pénzügyi, gazdasági igazolása körében a hitelminősítést. Az ajánlatkérő által alkalmazott igazolási mód ugyanis azt fejezi ki, hogy az adott pénzintézet megvizsgálta és a maga részéről minősítette is az adott gazdasági társaságot.
Az I. és a III. r. kérelmező olyan szempontból is támadta ajánlatkérő ezen alkalmassági feltételét, hogy az túlzott mértékű, illetve megterhelő az ajánlattevők számára.
A Döntőbizottság szerint erre megalapozott következtetés nem vonható le.
A mérték tekintetében amiatt nem, mert ajánlatkérő azt írta elő, hogy a megajánlásra kerülő termékek árával megegyező nagyságrendű legyen a kötelezettségvállalás, így azt egyrészt nem haladja meg, másrészt ez nem foglalja magába az ajánlattevők által nyújtandó szolgáltatások ellenértékét. A Döntőbizottság szerint a Kbt. 69. § (3) bekezdésében meghatározott szükséges mértéket sem haladja meg, miután maguknak az ajánlattevőknek kell majd legalább ilyen nagyságrendű pénzügyi, gazdasági feltételt biztosítaniuk ahhoz, hogy a bérlet tárgyát legyártsák, illetve megvásárolják.
A Döntőbizottság szerint ez az elvárás nem minősíthető megterhelőnek. A pénzintézet részéről ugyan valóban kiállításra kerül az előírt tartalmú kötelezettségvállalás, azonban miután ajánlatkérő ehhez többletelőírást nem fűzött, nem terhelik az ajánlattevőket annak tényleges igénybevétele esetén felmerülő többletköltségek.
A III. r. kérelmező hivatkozására megjegyzi a Döntőbizottság azt, hogy az ajánlati biztosíték jogintézményének teljesen más a rendeltetése és abból – különösen az annak nagyságrendjének meghatározására tett szabályozás miatt – nem lehet következtetést levonni egy adott ajánlattevő pénzügyi, gazdasági alkalmasságára.
Összegezve a fentieket a Döntőbizottság megállapította, hogy ajánlatkérő nem sértette meg a Kbt. előírásait ezen alkalmassági feltétel meghatározásával.
A Döntőbizottság megállapította, hogy nem alapos a III. r. kérelmező azon jogorvoslati kérelmi eleme, melyben az ajánlatkérő által a felhívás III.2.1) pontjának első francia bekezdésében meghatározott pénzügyi, gazdasági alkalmassági feltételét támadta.
Ezen előírás szerint alkalmatlan az ajánlattevő, ha bankszámláin 2003., 2004. évben volt 30 napot meghaladó sorban állás.
A Döntőbizottság álláspontja szerint ajánlatkérő részére ezen alkalmassági igazolási mód meghatározására a Kbt. jogalapot nyújt.
A Kbt. 66. § (1) bekezdés a) pontja szerint az ajánlattevőnek és a közbeszerzés értékének tíz százalékát meghaladó mértékben igénybe venni kívánt alvállalkozójának a szerződés teljesítéséhez szükséges pénzügyi és gazdasági alkalmassága árubeszerzés, építési beruházás, illetőleg szolgáltatás megrendelése esetében igazolható pénzügyi intézménytől származó – erről szóló – nyilatkozattal.
A Döntőbizottság szerint nem helytálló a III. r. kérelmező azon hivatkozása, mely szerint ajánlatkérő ezen alkalmassági igazolási mód esetén arra kérhetne nyilatkozatot a pénzügyi intézettől, hogy az adott ajánlattevő alkalmas-e a szerződés teljesítésére pénzügyi, gazdasági szempontból. 
A Döntőbizottság rá kíván mutatni e körben arra, hogy a Kbt. alkalmassági, szabályozási rendszere akként épül fel, hogy ajánlatkérő jogosult meghatározni azon pénzügyi, gazdasági feltételeket, amelyek teljesítése esetén az adott ajánlattevőt alkalmasnak minősíti. Ez közzétételre kerül az ajánlati felhívásban. Az ajánlattevőknek az ajánlatukban az ehhez szükséges igazolásokat, adatokat kell benyújtani és az ajánlat bírálata során a felhívásban közzétett alkalmassági feltételrendszer alapján az ajánlatkérő dönt az ajánlattevő alkalmasságáról, illetve alkalmatlanságáról.
A Kbt. 66. § (1) bekezdés a) pontja szerint alkalmassági igazolási mód esetében a jogalkotó nem határozta meg kötelezően azt, hogy a pénzügyi intézménytől konkrétan milyen tartalmú nyilatkozat kérhető. A Kbt. az „erről szóló” kitételt alkalmazza az a) pontban, melyből a Kbt. 66. § (1) bekezdésének bevezető rendelkezésével való együttes értelmezéssel az a következtetés vonható le, hogy az „erről szóló” tartalmi körébe beletartozik a pénzügyi, gazdasági alkalmasság körében figyelembe vehető azon adatok köre, amelyeket a pénzügyi intézmény szolgáltatni tud. A Döntőbizottság szerint, így egyértelműen beletartozik ebbe a körbe az, hogy az adott ajánlattevő számláján/számláin volt-e sorban állás. A pénzintézet, mint számlavezető erre vonatkozóan információkkal rendelkezik.
A Döntőbizottság álláspontja szerint a sorban állásra vonatkozó pénzintézeti nyilatkozatból megalapozott következtetés vonható le az adott ajánlattevő pénzügyi, gazdasági helyzetére, így alkalmasságára.
A sorban állás ténye azt juttatja szakmai szempontból kifejezésre, hogy az adott ajánlattevő pénzügyi, gazdasági helyzete mellett a már lejárt és nem vitatott tartozását az előírt időpontban nem képes – meglevő vagyoni, pénzügyi eszközei mellett – kiegyenlíteni, így ezáltal bemutatja az ajánlattevő pénzügyi likviditási, illetve stabilitási helyzetét is. Emellett kifejezésre juttatja az ajánlattevő fizetési készségét is. Ajánlatkérő kifejezetten hosszú időtartamot, 30 napot határozott meg figyelembe veendőként, melyre tekintettel ajánlatkérő előírása nem sérti a Kbt. 69. § (3) bekezdését, nem minősíthető túlzottnak.
A III. r. kérelmező jogorvoslati kérelmében sérelmezte az ajánlatkérő által a felhívásában és a dokumentációjában is megtett azon előírását, mely szerint az ajánlattevők a bérleti díjuk megállapításakor 20%-os maradványértékkel kötelesek számolni, a 8 éves futamidő végén a maradványérték kötelező mértéke 20%.
A Kbt. 70. § (1) bekezdése értelmében az ajánlattevőknek az ajánlatukat az ajánlati felhívásban és dokumentációban meghatározott tartalmi és formai követelményeknek megfelelően kell elkészíteni.
Ajánlatkérő részéről megtett, a tartós bérleti időszak végére vonatkozó 20%-os maradványértéki előírás, így egy az ajánlatkérő által támasztott kötelező tartalmi érvényességi feltételnek minősül.
A Döntőbizottságnak ezen jogorvoslati kérelmi elem körében így azt kellett megvizsgálnia, hogy ajánlatkérő azt jogsértően határozta-e meg.
A Döntőbizottság szerint az alábbi indokokra tekintettel nem vonható le következtetés a jogsértésre.
Ajánlatkérő felhívásából és dokumentációjából egyértelműen megállapítható, hogy beszerzési igényének kielégítését tartós bérleti konstrukcióban kívánja megvalósítani. Ezt a tartós bérleti konstrukciót ajánlatkérő közbeszerzési eljárásában az ajánlattevők elfogadták, illetve a jogorvoslati eljárás során maguk a felek, a kérelmezők sem támadták meg.
Ajánlatkérő szabályozásából egyértelműen megállapítható az is, hogy ajánlatkérő részére az ajánlattevő, a bérbeadó új eszközöket ad bérbe és a 8 éves futamidő végén a bérleti időszak lejártakor ajánlatkérő azokat köteles visszaszolgáltatni a bérbeadó részére. Ebből következően tartalmi szempontból a Döntőbizottság megítélése szerint nem kifogásolható az, hogy ajánlatkérő a jogviszonyának szabályozása keretében meg kívánja határozni azt, hogy a jogviszonyuk lezárásakor, a 8. év végén a visszaadásra kerülő eszközök milyen maradványértékkel rendelkeznek. Különösen jelen esetben nem, miután a jogorvoslati eljárás során az ajánlatkérő igazolta azt, hogy milyen nyomatékos pénzügyi, gazdasági érdeke fűződik ahhoz, hogy egyértelműen meghatározásra kerüljön az, hogy a tartós bérleti jogviszony befejezésekor a visszaadásra kerülő eszközök még rendelkeznek értékkel, azaz ajánlatkérő ezeket az eszközöket nem vásárolja meg, ajánlatkérő beszerzési igénye nem minősül adásvételnek. 
A jogorvoslati eljárás során ajánlatkérő által becsatolt okirati bizonyítékok – a Pénzügyminisztérium fentiekben ismertetett állásfoglalása, továbbá a Pénzügyminisztérium képviselőjének tárgyalási nyilatkozata – alapján megállapítható, hogy valóban fennáll az ajánlatkérő által hivatkozott pénzügyi, gazdasági érdek. A Döntőbizottság ezt elfogadta az abban foglaltak tekintetében nem merült fel aggálya, figyelemmel arra is, hogy a Döntőbizottságnak a jogorvoslati eljárás során egyébként is a Pénzügyminisztériumot kellett volna tájékoztatás iránt megkeresni, miután ez a minisztérium az a szaktárca, mely a hazai költségvetési rendszerrel, illetve annak az uniós költségvetéshez való viszonyával, kapcsolódási pontjaival kapcsolatban tájékoztatást tud nyújtani.
A Döntőbizottság álláspontja szerint a III. r. kérelmező hivatkozásával szemben nem vonható le következtetés arra, hogy ajánlatkérő előírása sértené a számviteli jogszabályok kötelező előírásait. Ajánlatkérő szabályozása nem tartalmaz kötelező előírásokat az ajánlattevők számára a számviteli politikájukra, számviteli rendszerükre vonatkozóan. Minden egyes gazdasági társaság a rá irányadó – adott esetben nem magyar – jogszabályi és egyéb előírások szerint köteles az ilyen irányú kötelezettségeit teljesíteni.
Ajánlatkérő a közbeszerzési eljárásában csak azt a tartalmi elemet határozta meg, hogy ajánlatkérő és a bérbeadó viszonyában a jogviszonyuk megszűnésekor a bérlet tárgyai milyen maradványérték mellett kerülnek visszaadásra. Erre tekintettel a Döntőbizottság is – figyelemmel a Kbt. 318. § (1) bekezdésében meghatározott hatáskörére (mely szerint a közbeszerzésre, illetőleg a közbeszerzési eljárásra vonatkozó jogszabályok megsértése miatt indult eljárás tartozik a Döntőbizottság hatáskörébe) csak ezt a tartalmi elemet vizsgálhatta felül.
A Döntőbizottság szerint az ajánlatkérő által konkrétan meghatározott maradványértéki mérték, a 20% tekintetében sem lehet megalapozott következtetést levonni arra, hogy annak nagyságrendje jogsértő lenne, illetve műszaki, szakmai szempontból nem elfogadható.
A jogorvoslati eljárás során az I. r., illetve a III. r. kérelmező tett arra vonatkozóan nyilatkozatokat, hogy megítélésük szerint a 8 éves futamidő végén az újonnan bérbe adott eszközök milyen értékkel rendelkeznek, illetve a III. r. kérelmező – a fentiekben ismertetett – Vasárnapi újságban megjelent cikkre hivatkozott. A Döntőbizottság megvizsgálta a hivatkozott újságcikket, melyből azt állapította meg, hogy annak bevezető rendelkezése tekintetében nem vonható le az a következtetés, hogy azt az ORKI főigazgatója tette volna. Így a III. r. kérelmező az ajánlatkérő nyilatkozatával, illetve a Pénzügyminisztérium állásfoglalásával szemben nem támasztotta alá objektív, szakmai bizonyítékokkal azt, hogy kizárt lenne, hogy az adott eszközök az újkori értékükhöz képest rendelkezzenek 20%-os maradványértékkel. A Döntőbizottság szerint a 20%-os mérték nem magas, hanem kifejezetten alacsony figyelemmel arra, hogy a berendezések az újkori beszerzési értékük döntő hányadát, 80%-át már elvesztik. A 20%-os mérték azt fejezi ki, hogy az eszközök még rendelkeznek értékkel, azonban ez az érték nagyon alacsony. Ez az értékmeghatározás a Döntőbizottság álláspontja szerint összhangban van azzal a hazai viszonyokban általánosnak nevezhető helyzettel, hogy ennél idősebb, adott esetben jelentősen idősebb géppark is alkalmazásra kerül, melyet teljes mértékben alátámaszt a III. r. kérelmező által hivatkozott újságcikk tartalma is. Így a Döntőbizottság szerint nem vonható le következtetés arra, hogy megalapozatlanul tüntette fel ajánlatkérő a 20%-os mértéket, mint maradványértéket. A Döntőbizottság szerint ettől eltérő kategória az erkölcsi elavulás kérdése és ajánlatkérő nem ezt határozta meg. A Döntőbizottság szerint nem állapítható meg megalapozottan, hogy a bérbevett eszközök elveszítenék értéküket a futamidő végére, nem rendelkeznek kisebb mértékű maradványértékkel.
A kérelmezők az alkalmassági feltételeket támadó kérelmi elemeikben hivatkoztak a Kbt. 49. § (1) bekezdésére, illetve az 1. § (1) és (2) bekezdésében meghatározott alapelvekre.
E törvényi rendelkezések a közbeszerzési eljárás egésze, illetve az ajánlati felhívás vonatkozásában támasztják ajánlatkérővel szemben azt a kötelezettséget, hogy biztosítsa az ajánlattevők számára a közbeszerzési eljárásban történő egyenlő eséllyel való részvétel lehetőségét, egyenlő bánásmódot, illetve a verseny tisztaságát.
A Döntőbizottság jogi álláspontja szerint ugyanakkor az egyenlő eséllyel történő részvétel, illetve az egyenlő bánásmód nem jelenti egyben azt, hogy ajánlatkérő ne határozhatná meg – természetesen a Kbt. kötelező előírásainak megtartása mellett – a közbeszerzési eljárásában a követelményrendszerét, jelen esetben az alkalmassági feltételeket. Minden egyes beszerzési igény tekintetében általánosságban elmondható az, hogy nem minden ajánlattevő minősül(het) alkalmasnak az adott beszerzési feladat elvégzésére. Önmagában nem sérti az esélyegyenlőség, egyenlő elbánás alapelvét az, hogy ajánlatkérő az adott beszerzési piac teljes szereplői körének nem biztosítja a korlátok nélküli automatikus részvétel lehetőségét, hanem meghatározza azon konkrét feltételeket, amelyekkel kiválasztja az egyedi beszerzési igénye teljesítésére való alkalmas potenciális ajánlattevőket.
A Döntőbizottság jelen esetben arra a következtetésre jutott a rendelkezésére álló bizonyítékok vizsgálatának eredményeként, hogy az ajánlatkérő által meghatározott alkalmassági feltételeken kívül nem állapítható meg olyan többlettényállási elem, amely alapul szolgálhatna a fenti jogszabályi előírások, alapelvi rendelkezések megsértésének megállapítására.
A Döntőbizottság megállapította, hogy nem alapos az I. r. kérelmező azon jogorvoslati kérelmi eleme, mely szerint az ajánlatkérő által meghatározott teljesítési határidő alatt nem biztosítható a készülékek leszállítása.
A Döntőbizottság ajánlatkérő felhívásának és dokumentációjának szabályozásából megállapította, hogy ajánlatkérő úgy határozta meg a teljesítés időszakát, hogy ajánlattevők a szerződéskötést követően megkezdhetik a teljesítést és azt 2006. május 31-ig kell befejezniük. Így a szerződéskötés tervezett időpontjához képest, 2006. február 13-ához viszonyítva az ajánlattevők számára három és fél hónap áll rendelkezésre arra, hogy a beszerzés eszközeit leszállítsák és beüzemeljék. Az I. r. kérelmezőn kívül ajánlatkérő dokumentációját számos más gazdasági társaság is megvásárolta, illetve ajánlatot is nyújtott be, ám ők ezt a három és fél hónapos teljesítési időszakot nem minősítették teljesíthetetlennek.
Jelen esetben az ajánlatkérő által igényelt teljesítés azon feladat elvégzését jelenti, hogy a berendezéseket a majdani használati helyükre elszállítsák és ott beüzemeljék, így az nem foglal magában olyan típusú tevékenységet, amelynek lenne valamilyen hosszabb, kötelező jellegű műszaki, technikai ideje. Így a Döntőbizottság szerint megfelelő létszámú szakember bevonása mellett nincs akadálya annak, hogy a rendelkezésre álló három és fél hónap alatt az ajánlattevő a beszerzés tárgyának nagyobb mennyiségére is tekintettel a teljesítést elvégezze az előírt határidőre.
Az I. r. kérelmező ezen kérelmi elemével összefüggésben arra is hivatkozott, hogy az ajánlatkérő által megjelölt 5+3 fős szerviz-szakember csapattal nem biztosítható a feladat. A Döntőbizottság szerint egyértelműen megállapítható, hogy ajánlatkérő a szerviz-szakember csapatra vonatkozó előírását a bérlet időtartam alatt végzendő karbantartási, javítási szolgáltatásokra tette, ajánlatkérő nem határozta meg, hogy az egyes ajánlattevők milyen számú szakember bevonásával biztosítsák a 2006. május 31-i teljesítési határidőre a beüzemelést.
A Döntőbizottság megállapította, hogy az alábbi indokokra tekintettel nem alapos a III. r. kérelmező azon jogorvoslati kérelmi eleme, mely szerint ajánlatkérő nem biztosította közbeszerzési eljárásában a részajánlattétel lehetőségét, azt csak egy részre tette lehetővé.
A Kbt. szabályozása e vonatkozásban szűk körű. A Kbt. 50. § (3) bekezdése szerint az ajánlatkérő az ajánlati felhívásban lehetővé teheti a közbeszerzés egy részére történő ajánlattételt. Ebben az esetben az ajánlati felhívásban elő kell írni, hogy a közbeszerzés tárgyának mely elemeire lehet részajánlatot tenni.
A Döntőbizottság megvizsgálta ajánlatkérő felhívásának fentiekben idézett II.1.8. pontját és annak a részekre vonatkozó információkat tartalmazó részét. Ajánlatkérő felhívásában egyértelműen meghatározta, hogy mi minősül résznek, a részeket a termékcsoport megnevezéssel azonosította, és közölte is a 13 termékcsoport tartalmát, mennyiségét. A felhívása részekre vonatkozó információinál egyértelműen kinyilvánította azt, hogy részajánlat termékcsoportonként tehető az abban kiírt teljes mennyiségre. Az ajánlati felhívás rendelkezéseinek vizsgálata alapján nem vonható le következtetés arra, hogy ajánlatkérő kizárta volna azt, hogy az ajánlattevők több részre, több termékcsoportra is nyújtsanak be ajánlatot. Erre utalnak azok az alkalmassági feltételek is, melyekben többesszámban tünteti fel a termékcsoportokat pl. a pénzintézeti ígérvénynél. Ajánlatkérő ezen szabályozásával áll összhangban a dokumentációjának a rendelkezése, melynek I.10. pontjában szintén azt mondta ki, hogy az ajánlattevő részajánlatot termékcsoportonként tehet. 
A Döntőbizottság ajánlatkérő felhívásának vizsgálata értelmezése körében figyelembe vette azt is, hogy a III. r. kérelmezőn kívül sem a többi kérelmező, sem a dokumentációt megvásárlók, illetve az ajánlattevők számára nem volt problematikus a részajánlattétel kérdése, azt kifejezetten úgy értelmezték és alkalmazták, hogy részajánlat termékcsoportonként nyújtható be. Ajánlatkérő közbeszerzési eljárásában egyébként több ajánlattevő is, több részre tett ajánlatokat és ezen okból ajánlatkérő nem is nyilvánított érvénytelenné részajánlatokat.
A Döntőbizottság az ajánlati felhívást követően az ajánlati dokumentációt támadó kérelmezői kérelmi elemeket vizsgálta.
A Döntőbizottság megállapította, hogy nem alapos a II. r. és a III. r. kérelmezőnek a dokumentáció 3. számú mellékletét, a szerződéses feltételeket támadó kérelmi eleme, melyet a Kbt. 54. § (1) bekezdésének, illetve az alapelvi rendelkezések megsértésére alapított.
A Kbt. 54. § (1) bekezdése szerint az ajánlatkérő – a megfelelő ajánlattétel elősegítése érdekében is – dokumentációt köteles készíteni, amely egyebek mellett tartalmazza a részletes szerződési feltételeket vagy a szerződéstervezetet. A Kbt. ezen előírása alapján ajánlatkérők kötelezettsége az, hogy a dokumentációjuk tartalmazza a részletes szerződési feltételeket vagy a szerződéstervezetet. A Kbt. választási lehetőséget biztosított az ajánlatkérők számára, tehát ajánlatkérőnek kell dönteni abban a kérdésben, hogy a részletes szerződési feltételeket közlik-e a dokumentációjában vagy a szerződés tervezetét. Jelen esetben ajánlatkérő a részletes szerződési feltételeket választotta.
A jogorvoslati eljárás során a fentiekben ismertetettek szerint mind a kérelmezők, mind az ajánlatkérő előadta, hogy megítélése szerint a részletes szerződési feltételek meghatározás milyen tartalmat foglal magába. 
A Döntőbizottság jogi álláspontja szerint a Kbt. szabályozási rendszerébe kell elsődlegesen megvizsgálni azt, hogy a jogalkotó milyen célból, milyen indokból tüntette fel a „részletes” jelzőt a szerződéses feltételek előtt. A Döntőbizottság szerint ennek indoka különösen nyílt közbeszerzési eljárás esetén – melyet ajánlatkérő is folytat – egyértelmű. A közbeszerzési eljárások lefolytatásának a célja az, hogy annak eredményeként ajánlatkérő megkösse a nyertes ajánlattevővel az eljárást lezáró szerződést. Maga a közbeszerzési eljárás a szerződéskötést megelőző folyamatot jelenti, annak a Kbt.-ben előírtak szerinti tartalmi, formai követelményeknek megfelelően. A Kbt. 99. § (1) bekezdése értelmében az eljárás nyertesével a szerződést a felhívás, a dokumentáció és az ajánlat tartalmának megfelelően kell megkötni. Az ajánlat tartalmát pedig a Kbt. 70. § (1) bekezdése értelmében a felhívás és a dokumentáció adja, miután az ajánlatot az ezekben foglalt formai és tartalmi előírások szerint kell elkészíteni. Nyílt közbeszerzési eljárás esetén a Kbt. 41. § (2) bekezdése értelmében az ajánlattételi határidőben bekövetkezik az ajánlati kötöttség, illetve ezen időponttól kezdődően az ajánlatkérő is kötve van a felhívásában és a dokumentációjában foglaltaknak. Így a szerződés létrejöttének folyamata alapján szükséges az, hogy a dokumentáció már tartalmazza a részletes szerződéses feltételeket, továbbá, hogy a felhívás, a dokumentáció és az ajánlat tartalma alapján megköthető legyen a szerződés.
A Döntőbizottság álláspontja szerint minden egyes közbeszerzési eljárásban egyedileg kell azt megvizsgálni, hogy az adott esetben milyen szabályozási, tartalmi elemeket foglalnak magukba a részletes szerződési feltételek. Ez függ a beszerzés tárgyától, a szerződés típusától stb.
Jelen esetben ajánlatkérő tartós bérleti jogviszonyra vonatkozó szerződést kíván kötni.
A Kbt. és a Ptk. szabályozása között a szerződés tekintetében van kapcsolódási pont. A közbeszerzési eljárás eredményeként megkötött szerződés értelemszerűen egy polgári jogi szerződés és így arra is vonatkoznak a Ptk. előírásai, melyeket a Kbt. által megadott specifikus rendelkezésekkel együtt kell alkalmazni.
A Ptk. 205. § (2) bekezdése értelmében a szerződés létrejöttéhez a feleknek a lényeges, valamint a bármelyikük által lényegesnek minősített kérdésekben való megállapodása szükséges. Nem kell a feleknek megállapodniuk olyan kérdésekben, amelyeket jogszabály rendez. Ajánlatkérő dokumentációjában, a már hivatkozott 3. számú mellékletben közölte, hogy a jogviszony alapja a mindenkor érvényes magyarországi jog. Erre tekintettel megállapítható, hogy ajánlatkérő által megkötendő szerződésnek ennek alapján részévé, mögöttes tartalmává válik a Ptk. szabályozása. Ez vonatkozik a Ptk. általános részére, a kötelmi jogra (mely magában foglalja pl. a teljesítésre, szerződésszegésre vonatkozó rendelkezéseket is), illetve a különös részre, az egyes szerződésekre, melyek magukban foglalják a bérlet, a vállalkozási szerződés szabályait is.
A Döntőbizottság szerint megállapítható, hogy ajánlatkérő felhívása és a dokumentációja a Ptk. mögöttes jogszabályi rendelkezéseivel együtt a létrejövő szerződés feltételeit, méghozzá a részletes feltételeket tartalmazza, kiterjed a jogviszony különböző szegmenseire, elemeire.
Az ajánlati felhívás és a dokumentáció meghatározza a beszerzés tárgyát – méghozzá specifikáltan – és mennyiségét, rögzíti méghozzá kötelező jelleggel a szerződést biztosító mellékkötelezettségeket [felhívás III.1.1) pont], a finanszírozási és fizetési feltételeket [felhívás III.1.2) pont], a teljesítés időpontját, az ajánlatkérő által elvárt karbantartási és javítási szolgáltatást. A dokumentáció rendelkezései, különösen a 3. sz. melléklet tovább részletezik a szerződéses feltételeket kiterjedően a szállítás ütemezésére, a karbantartás és javítási szolgáltatással szemben igényelt szakmai követelményekre. A Döntőbizottság szerint megállapítható az ezen túli körben is az, hogy meghatározott és szabályozott a szerződéses jogviszony többi része is, méghozzá azok is részletesen. A Döntőbizottság a további szerződéses feltételek meghatározottsága tekintetében osztja az ajánlatkérő által előadott, a fentiekben részletesen ismertetett tartalmú nyilatkozatot. Az abban foglaltak alapján rögzíthető, hogy megállapíthatóak a II. r. kérelmező által hiányolt szerződéses feltételek tekintetében is az ajánlatkérő előírása, illetve a Ptk. szabályozása alapján a követelmények. Így ez vonatkozik az átadás-átvételre, a próbaüzemre, az ellenőrzési jogra, a biztosításra, a kárfelelősségre, a visszaadásra stb.
A Döntőbizottság álláspontja szerint nem alapos a III. r. kérelmező azon hivatkozása sem, mely szerint azért nem fogadható el ajánlatkérő szerződéses feltételrendszere, mert az nem tartalmazza, hogy ajánlatkérő rendelkezik (pl. bankgaranciával az ellenérték kifizetésére). A Döntőbizottság szerint a kérelmező hivatkozása nem alapos. Ajánlatkérő számára, mint költségvetési szerv számára is kötelezőek az államháztartási törvény előírásai, ajánlatkérő erre tekintettel közölte is az ajánlattevőkkel a dokumentációjában, hogy a beszerzéséhez szükséges anyagi fedezet rendelkezésre áll, illetve a részteljesítések időpontjában rendelkezésére fog állni. Ezen túlmenően a Kbt. 305. § (2) bekezdése feljogosítja arra az ajánlattevőt, hogy amennyiben a fizetési határidő eredménytelenül telik el, úgy azonnali beszedési megbízást nyújthat be az ajánlatkérő bankszámlája terhére.
Arra is hivatkoztak ezen kérelmi elemükkel összefüggésben a kérelmezők, hogy a szerződéses feltételek részletes meg nem határozása miatt nem biztosított számukra az egyenlő eséllyel történő ajánlattétel, illetve ajánlattevők eltérő vállalásokat tehetnének és ez kihatással lehet az ajánlatok elbírálására.
A Döntőbizottság a fentiekben megállapította, hogy ajánlatkérő felhívása, dokumentációja és a Ptk. szabályozása alapján ajánlatkérő közbeszerzési eljárásában a szerződéses feltételek részletesen meghatározottak. Ehhez képest nem állapítható meg olyan további többlet tényállási elem, mely akadályát képezné az egyenlő eséllyel történő ajánlattételnek. A Döntőbizottság álláspontja szerint ennek a bírálatra nincs kihatása, miután ajánlatkérő más bírálati részszempontokat ( ajánlati ár és műszaki tartalom) határozott meg. E körben a II. r. kérelmező hivatkozására tekintettel – mely szerint nem volt megállapítható a teljesítés időpontja – kiemeli azt a Döntőbizottság, hogy ajánlatkérő szerződéses feltételei között a 3. sz. mellékletben egyértelműen közölte, hogy az ajánlattevőnek kell elkészítenie a szállítás ütemezését, továbbá ezen túlmenően ajánlatkérő a kérdésekre adott kiegészítő tájékoztatásában is – a dokumentációjával egyezően – pontos tájékoztatást az ajánlattevők számára.
Összegezve a fentieket, a Döntőbizottság megállapította, hogy ajánlatkérő felhívása és dokumentációja tartalmazza a részletes szerződéses feltételeket, így a II. r. és III. r. kérelmező ezt támadó kérelmi elemét elutasította.
A Döntőbizottság ezt követően a kérelmezők azon kérelmi elemeit vizsgálta, melyekben az ajánlatkérő által dokumentációban kötelezően meghatározott műszaki előírásokat támadták, illetve egyes műszaki tartalmú bírálati szempontokat.
A Döntőbizottság a kérelmi elemek tételes vizsgálata előtt szükségesnek tartja, hogy rámutasson arra, hogy a Döntőbizottság számára is meghatározottak azok a jogi keretek, amelyeken belül felülvizsgálhatja ajánlatkérő közbeszerzési eljárását.
A Kbt. – fentiekben már hivatkozott – 318. §. (1) bekezdése értelmében a Döntőbizottság hatáskörébe a közbeszerzésre, a közbeszerzési eljárásra vonatkozó jogsértések elbírálása tartozik.
A Döntőbizottság a fentiekben ismertette, hogy az egyes kérelmezők miként fejtették ki álláspontjukat arról, hogy a beszerezni kívánt berendezések körében milyen kategóriákat lehet megkülönböztetni, jelezték, hogy az ajánlatkérőnek nem a bővítés lehetőségét kellett volna megkövetelni, hanem eleve a többletfunkcióval rendelkező eszközöket beszerezni, milyen beszerzési, illetve használati struktúra meghatározás mellett lehetne hatékonyabban felhasználni a rendelkezésre álló pénzügyi kereteket, illetve magukat a berendezéseket. 
A Döntőbizottság jogi álláspontja szerint ezen kérdéskörök elbírálására nem terjed ki a Döntőbizottságnak a Kbt. 318. §. (1) bekezdésében meghatározott hatásköre. Az ajánlatkérő tevékenységének, illetve a közbeszerzési eljárásnak az ellenőrzését a Döntőbizottságon kívül más szervek is végzik, így annak keretében áll fenn jogi lehetőség a beszerzés gazdasági hatékonyságának a rendelkezésre álló pénzügyi keretek ésszerű és indokolt felhasználásának ellenőrzésére. Emellett, figyelemmel a XXI. századi orvostechnikai által nyújtott széles lehetőségekre, szintén nem a Döntőbizottság hatásköre annak eldöntése, hogy a hazai egészségügyi intézményekben az egészségügyi szolgáltatások nyújtásának színvonalszintje milyen mértékű. Ennek meghatározása a mindenkori egészségügyi kormányzat, egészségügyi politika, a szakmai szervezetek és az egyes intézmények, illetve fenntartóik jogosultsága és kötelezettsége.
A Döntőbizottság a fentiekre figyelemmel azt vizsgálta a jogorvoslati eljárásban, a jogorvoslati kérelmek alapján, hogy ajánlatkérő a közbeszerzési eljárásában megsértette-e a közbeszerzési törvény rendelkezéseit.
A Kbt. szabályozási rendszere alapján ajánlatkérő jogosultsága meghatározni a beszerzési igényét. E jogot magát a kérelmezők nem vitatták el, hanem annak gyakorlásának egyes elemeit ítélték jogsértőnek.
A jogorvoslati eljárás során a kérelmezők nem hivatkoztak arra, hogy ajánlatkérő által kötelezően meghatározott műszaki követelményrendszer nem felel meg a Kbt. 58. § (2)–(6) bekezdésében foglaltaknak, azaz az összeegyeztethető a közbeszerzési műszaki leírások meghatározására vonatkozó kötelező jogi és műszaki előírásokkal, az ezen szakaszokban meghatározott európai és hazai szabványok, tanúsítványok, közös műszaki leírások nem sérülnek.
A kérelmezők jogorvoslati kérelmük jogalapjaként a Kbt. 49. §-át, a Kbt. 1. § (1)–(2) bekezdését, valamint a Kbt. 58. § (7) bekezdését jelölték meg, tartalmilag arra hivatkoztak, hogy az ajánlatkérő által meghatározott kötelező műszaki feltételek mellett nem biztosított az ajánlattevők számára az egyenlő eséllyel történő ajánlattétel, illetve indokolatlanul hátrányos megkülönböztetésüket jelentik az egyes kötelező műszaki előírások.
A kérelmezők által hivatkozott jogszabályi rendelkezések az alábbiakat mondják ki:
A Kbt. 1. § (1)–(2) bekezdése értelmében
(1) a közbeszerzési eljárásban – ideértve a szerződés megkötését is – az ajánlatkérő köteles biztosítani, az ajánlattevő pedig tiszteletben tartani a verseny tisztaságát és nyilvánosságát.
(2) Az ajánlatkérőnek esélyegyenlőséget és egyenlő bánásmódot kell biztosítania az ajánlattevők számára.
A Kbt. 49. §-a értelmében az ajánlati felhívást tartalmazó hirdetményt külön jogszabályban meghatározott minta szerint úgy kell elkészíteni, hogy annak alapján az ajánlattevők egyenlő eséllyel megfelelő ajánlatot tehessenek.
A Kbt. 58. § (7) bekezdése szerint az ajánlatkérő a közbeszerzési műszaki leírást nem határozhatja meg oly módon, hogy egyes ajánlattevőket, illetőleg árukat az eljárásból kizár, vagy más módon indokolatlan és hátrányos vagy előnyös megkülönböztetésüket eredményezi. Ha a közbeszerzés tárgyának egyértelmű és közérthető meghatározása szükségessé tesz meghatározott gyártmányú, eredetű, típusú dologra, eljárásra, tevékenységre, személyre, illetőleg szabadalomra vagy védjegyre való hivatkozást, a leírásnak tartalmaznia kell, hogy a megnevezés csak a tárgy jellegének egyértelmű meghatározása érdekében történt, és a megnevezés mellett a „vagy azzal egyenértékű” kifejezést kell szerepeltetni.
A Döntőbizottság jogi álláspontja szerint a Kbt. fentiekben ismertetett előírásrendszere alapján az az ajánlatkérő kötelezettsége, hogy úgy határozza meg a közbeszerzési eljárása műszaki követelményeit, hogy azzal ne okozzon indokolatlan, hátrányos vagy előnyös megkülönböztetést, tegye lehetővé a közbeszerzési eljárásban történő egyenlő eséllyel való ajánlattételt, egyenlő bánásmódot.
A Kbt. ezen kötelező előírása – mely összhangban van az Európai Unió irányelveivel és gyakorlatával is – azonban nem korlátozza abban az ajánlatkérő jogát, hogy maga határozza meg a beszerzési igényének megfelelően a műszaki specifikációját, azon elvárását, hogy műszaki tartalmú termékek szállítását kéri. A Döntőbizottság szerint a kérelmezők konkrét jogorvoslati kérelmi elemeinek vizsgálata alapján dönthető el, hogy ajánlatkérő megsértette-e a Kbt. hivatkozott rendelkezéseit, vagy ajánlatkérő jogszerűen akként járt el, hogy közzétette a beszerzési igényének a műszaki specifikációját.
A Döntőbizottság a vizsgálat során figyelembe vette a rendelkezésére álló és a felek által becsatolt okirati bizonyítékokat.
A Döntőbizottság álláspontja szerint a jogorvoslati eljárás során az ajánlatkérő okirati bizonyítékokkal, illetve szakmai kompetenciával rendelkező személyek nyilatkozatával igazolta azt, hogy a közbeszerzési eljárásában meghatározott kötelező műszaki követelmények teljesítése orvosszakmai szempontból indokolt. Ezen bizonyítékot vezető szakmai szervezet nyújtotta, konkrétan az Aneszteziológiai és Intenzív Terápiás Szakmai Kollégium. Rögzítve azon szakmai álláspontját, hogy az általuk kidolgozott szakmai követelményrendszer – felhasználva a 2005-ös országos igényfelmérés eredményeit – biztosítja a jelenlegi és a beszerzés 8 éves időszakában megvalósítani kívánt szakmai fejlesztés megvalósulását. A Döntőbizottság szerint erre tekintettel a kötelező műszaki követelmények szakmai szempontból nem kérdőjelezhetőek meg, illetőleg e körben arra is hivatkozik a Döntőbizottság, hogy nem a Döntőbizottság, illetve nem az egyes ajánlattevők jogköre annak eldöntése, hogy az egészségügyi intézményekben az egészségügyi ellátás milyen szakmai színvonalszint mellett kerül biztosításra. Ehhez képest a jogorvoslati eljárás során a kérelmezők nem csatoltak, illetve nem adtak meg olyan objektív szakmai bizonyítékot, mely a szakmai kollégium által kidolgozott és jóváhagyott követelményrendszer tartalmát megkérdőjelezné.
A kérelmezők az alábbi konkrét kérelmi elemeket terjesztették elő az ajánlatkérő által kötelezően támasztott műszaki előírások tekintetében.
A II. r. kérelmező sérelmezte azt, hogy ajánlatkérő az 1. termékcsoportban (Anesthesia 1), a 2. termékcsoportban (Anesthesia 2), a 11. termékcsoportban (monitorok 1) és a 12. termékcsoportban (monitorok 2) kötelező feltételként támasztotta azt, hogy az ST analízis minimum 3 csatornán valósuljon meg.
A Döntőbizottság határozatában a fentiekben tételesen ismertette a jogorvoslati eljárás keretében meghallgatott orvos-szakemberek nyilatkozatát, a szakmai kollégium álláspontját, illetve e kérdésben a nemzetközi gyakorlatot is bemutató külföldi szaktankönyv tartalmát, melyből az a megalapozott következtetés vonható le, hogy az ajánlatkérő által meghatározott ezen követelmény orvosszakmai szempontból egyértelműen indokolt, az előírt 3 csatorna orvosi tartalma rögzített, így annak elvárása nem minősíthető megkülönböztető jellegűnek, esélyegyenlőséget sértőnek.
A Döntőbizottság szerint nem fogadható el az a megközelítési mód, amelyre a II. r. kérelmező tett javaslatot, mely szerint ajánlatkérő bírálati szempontként is meghatározhatta volna az ST analízist minimum 3 csatornán és így az ajánlattétel lehetősége biztosított lenne. Ajánlatkérő egy orvosszakmai szempontból megalapozott műszaki feltételt támasztott, így nem jogsértő az, hogy nem a bírálati rendszerében, hanem a kötelező feltételek között tüntette azt fel.
Így a II. r. kérelmező ezen jogorvoslati kérelmi eleme nem alapos.
A II. r. kérelmező sérelmezte azt, hogy ajánlatkérő az 1. termékcsoportban (Anesthesia 1), a 2. termékcsoportban (Anesthesia 2) kötelező feltételként támasztotta azt, hogy az ST-deviáció megjelenítése a referenciagörbéhez viszonyítottan valósuljon meg.
A Döntőbizottság ezen konkrét kérelmi elem tekintetében is a rendelkezésére álló bizonyítékok – szakmai kollégium, orvos-szakemberek nyilatkozata, a nemzetközi gyakorlatot bemutató külföldi szaktankönyv tartalma – alapján azt a megalapozott következtetést vonta le, hogy ajánlatkérő ezen műszaki elvárása orvosszakmai szempontból indokolt és az orvostechnikában az alkalmazása elterjedt.
Nem fogadta el a Döntőbizottság a II. r. kérelmező azon hivatkozását, mellyel azt kívánta sugallni, hogy az ajánlatkérő által meghatározott, az alapgörbéhez képest feltüntetendő ST-deviáció teljes mértékben egyenlő lenne az általa javasolt, az eltéréseket csak számszaki adatokban jelző megoldással. A Döntőbizottság szerint ezek ténylegesen nem minősíthetőek azonosnak, két különböző módon, egymástól eltérően nyújtják az egészségügyi szolgáltató részére a szolgáltatást. A Döntőbizottság szerint nem áll fenn jogalap arra, hogy jogi szempontból jogsértőnek minősüljön az, hogy ajánlatkérő meghatározta, hogy a szakmailag indokolt és alkalmazott melyik feltüntetési, jelzési módot kívánja beszerezni.
A Döntőbizottság megállapította, hogy nem alapos a II. r. kérelmező azon jogorvoslati kérelmi eleme, mely szerint ajánlatkérő jogsértően határozta meg a 6. termékcsoport (lélegeztetés 3) tekintetében alapkövetelményként azt, hogy a lélegeztetőgép színes grafikus kijelzője minimum 12''.
Ajánlatkérő által meghatározott termékcsoportok közül a 4–10. termékcsoportok vonatkoznak a lélegeztetőgépekre. Ajánlatkérő a 4. termékcsoportban alaptudású lélegeztetőgépeket, az 5. termékcsoportban közepes tudású intenzív osztályos lélegeztetőket, míg a 6. termékcsoportban (lélegeztetés 3) magas tudású intenzív osztályos lélegeztetőgépeket kívánt beszerezni. A II. r. kérelmező a magas tudású intenzív osztályos lélegeztetők vonatkozásában támasztott fenti ajánlatkérői előírást támadta.
A Döntőbizottság ezen kérelmi elem vizsgálata körében is utal arra, hogy vezető szakmai testület az ajánlatkérő ezen igényét szakmai szempontból indokoltnak és megalapozottnak minősítette, melyhez képest a II. r. kérelmező ezt cáfoló szakértői bizonyítékot nem terjesztett elő.
A Döntőbizottság arra is figyelemmel volt, hogy a lélegeztetőgépek termékpalettáján azok képátmérőjének mérete különböző. Ajánlatkérő a gyártott lélegeztetőgépek többféle nagyságú képátmérőjéhez képest ezen kötelező feltételében a minimum követelményt határozta meg, mely által a 12”, illetve az ezt meghaladó nagyságú képátmérőjű lélegeztetőgépek megajánlása biztosított. A Döntőbizottság szerint jogi szempontból – különösen figyelemmel a szakmai testület álláspontjára – nem minősíthető jogsértőnek, hogy ajánlatkérő megadja az általa elvárt berendezés műszaki alapkövetelményét. Ajánlatkérő ezen túlmenően kifejezetten meg is indokolta, hogy a lélegeztetőgépek használata során előnyös a felhasználó orvosok számára a nagyobb képernyőméret. 
A Döntőbizottság olyan szempontból is megvizsgálta ajánlatkérő dokumentációban tett követelményrendszerét, hogy ajánlatkérő az alap tudásszintű lélegeztetőgépeknél nem tett kötelező előírást a képernyő méretére, a közepes tudásszintű intenzív osztályos lélegeztetőgépeknél előírta, hogy a grafikus kijelző minimum 10'' legyen és ehhez képest határozta meg – a II. r. kérelmező által támadott – magas tudású intenzív osztályos lélegeztetőgépnél azt, hogy a színes grafikus kijelző minimum 12'' legyen. A Döntőbizottság szerint így látható az is, hogy ajánlatkérő a különböző tudásszintű lélegeztetőgépek tekintetében eltérő szintű követelményeket támasztott. Erre is figyelemmel nem sérelmezhető, hogy a magas tudásszintű intenzív osztályos felhasználást jelentő lélegeztetőgépek esetében elvárta a minimum 12'' képernyő átméretet.
A Döntőbizottság szerint nem alapos a II. r. kérelmező azon hivatkozása, mely szerint ajánlatkérő a 11. termékcsoporton belül a multifunkciós betegellenőrző monitor általános felhasználásra szánt készülékek esetében minimum 10'' képátmérőt írt elő, így nem érthető, hogy ebben az esetben miért követeli meg a minimum 12'' képátmérő méretet. Ajánlatkérő dokumentációjának vizsgálata alapján megállapítható, hogy valóban a 11. termékcsoportnál, a multifunkciós monitoroknál 10'' képátmérő méretet támasztott minimum követelményként, azonban figyelembe kell venni azt is, hogy a magas tudásszintű betegellenőrző monitorok tekintetében – egyezően a mostani szabályozásával – minimum 12'' képátmérőt követelt meg. Ebből megállapítható, hogy ajánlatkérő a magas tudásszintű gépek tekintetében támasztotta követelményként a nagyobb, a minimum 12'' képátmérő méretet, míg az ez alatti tudásszintű gépeknél 10'' képátmérőt.
Így a Döntőbizottság szerint nem vonható le megalapozott következtetés arra, hogy ajánlatkérő hátrányos megkülönböztetést alkalmazott, nem biztosította az esélyegyenlőséget.
A Döntőbizottság megállapította, hogy nem alapos a II. r. kérelmező azon jogorvoslati kérelmi eleme, mely szerint ajánlatkérő jogsértően határozta meg a 6. termékcsoport (lélegeztetés 3) tekintetében alapkövetelményként azt, hogy ezen készülékben a monitorozás etCO2 mérés a készülékbe integráltan valósuljon meg.
A Döntőbizottság e jogorvoslati kérelmi elem körében végzett vizsgálata során megállapította, hogy ajánlatkérő az alap tudásszintű lélegeztetőgépeknél (4. termékcsoport) nem követelte meg ezen funkció meglétét, a közepes tudású intenzív osztályos lélegeztetőgépeknél (5. termékcsoport) azt a követelményt támasztotta, hogy biztosított legyen a monitorozás során az etCO2 mérés, míg – a II. r. kérelmező által támadott – a magas tudású intenzív osztályos lélegeztetők esetében támasztotta azt követelményként, hogy az etCO2 mérés a készülékbe integráltan valósuljon meg.
Ajánlatkérő dokumentációjában megadott, a különböző tudásszintekhez igazodóan specifikált és az egyes tudásszintekre részajánlatot biztosító megoldására tekintettel a Döntőbizottság megítélése szerint nem vonható le következtetés arra, hogy ajánlatkérő hátrányos megkülönböztetést tett, az esélyegyenlőséget sértő követelményt határozott meg. A Döntőbizottság figyelembe vette azt is, hogy ajánlatkérő fenti tartalmú műszaki követelményrendszerét a szakmai testület szakmailag megalapozottnak minősítette. A Döntőbizottság megítélése szerint sem vonható le hátrányos megkülönböztetésre, esélyegyenlőség sérelmére következtetés akkor, ha ajánlatkérő megköveteli a magasabb ellátási szintet biztosító berendezések esetében – melyek felhasználására is indokolt és súlyos esetekben kerül sor – azt, hogy a kapnográf beépített legyen, ezzel biztosítva a kifejezetten súlyos betegekre vonatkozó egészségügyi adatok egységes kezelésének lehetőségét.
A Döntőbizottság megállapította, hogy nem alaposak a II. r. kérelmező azon jogorvoslati kérelmi elemei, melyekben azt sérelmezte, hogy ajánlatkérő a 11. termékcsoport (monitorok 1) vonatkozásában előírta azt, hogy a multifunkciós monitorok rendelkezzenek az IBP (invazív nyomásmérés) 3. csatornára való bővítés lehetőségével, a multifunkciós és magas tudású monitorok az EEG-vel való bővítés lehetőségével, a magas tudású monitorok az alvásmélységet integrált módon történő monitorozás lehetőségével, és a tpO2/tpCO2 mérés lehetőségével, továbbá a 12. termékcsoport (monitorok 2) esetében megkövetelte azt, hogy a műtői monitorok rendelkezzenek IBP (invazív nyomásmérés) 3. csatornára funkcióbővítés lehetőségével. 
A II. r. kérelmező ezen jogorvoslati kérelmi elemeihez kapcsolódik az I. r. kérelmező azon jogorvoslati kérelmi eleme, mely általánosságban sérelmezte azt, hogy ajánlatkérő a monitorok tekintetében több műszaki feltétel vonatkozásában úgy járt el, hogy azt követelte meg, hogy a berendezés biztosítsa az ezen funkcióra való bővítés lehetőségét. Az I. r. kérelmező e körben egyrészt általános hivatkozást tett, másrészt konkrétan kifogásolta azt, hogy ajánlatkérő mind a multifunkciós, mind a magas tudású monitor tekintetében követelményként írta elő a második képernyő csatlakoztatásának lehetőségét.
Az I. r. és a II. r. kérelmező fenti jogorvoslati kérelmi elemeihez kapcsolódnak a III. r. kérelmező azon kérelmi elemei, melyben a II. termékcsoportban a multifunkciós monitorok esetében kifogásolta azt, hogy legyen bővíthető 2 csatornás EEG-vel, magas tudásszintű monitoroknál pedig az EEG-vel bővíthetőséget, az alvásmélység monitorozás integrált lehetőségét a második képernyő lehetőségét és a tpO2/tpCO2 mérés lehetőségét sérelmezte.
A Döntőbizottság a fentiekben már rögzítette azon jogi álláspontját, hogy a Döntőbizottság a számára biztosított jogi keretek között, a hatáskörében járhat el. A Döntőbizottság nem rendelkezik kompetenciával annak felülbírálatára, hogy ajánlatkérő, a rendelkezésére álló forrásokat megfelelően használja-e fel azzal, hogy nem a többletfunkciókat biztosító eszközöket szerzi be a mostani közbeszerzési eljárásában, hanem arra biztosít műszaki lehetőséget, hogy a 8 éves bérlet időtartama alatt – amennyiben az ehhez szükséges források rendelkezésre fognak állni – megvalósítható legyen az egyes berendezéseknek a tényleges bővítése. E körben a Döntőbizottság csak azt jegyzi meg, hogy mind az ajánlatkérő, mind a már hivatkozott vezető szakmai testület azt rögzítette, hogy 2005-ben országos igényfelmérést követően határozták meg a műszaki elvárásokat.
A kérelmezők a jogorvoslati eljárás során nem csatoltak arra vonatkozó szakmai bizonyítékokat, mely szerint az ajánlatkérő által a műszaki specifikációban meghatározott több kötelezően elvárt bővítési lehetőség orvosszakmai szempontból nem indokolt funkció megvalósítását jelentené. 
A Kbt. fentiekben már ismertetett szabályozása mellett abban az esetben lenne a Döntőbizottságnak jogalapja jogsértésre következtetést levonni, amennyiben megállapítható az egyes konkrét műszakilag meghatározott bővítési lehetőségek tekintetében, hogy azok indokolatlanul hátrányos megkülönböztetést jelentenek, nem biztosítják az egyenlő eséllyel történő ajánlattétel lehetőségét.
A Döntőbizottság ajánlatkérő dokumentációja alapján megállapította, hogy ajánlatkérő a 11. termékcsoporton belül a multifunkciós monitorok esetében azt írta elő, hogy az rendelkezzen az IBP (invazív nyomásmérés) 3. csatornára funkció bővítési lehetőségével, míg a magas tudásszintű betegellenőrző monitor esetében támasztotta azt követelményként, hogy az biztosítsa is az IBP (invazív nyomásmérés) 3 csatornán. Így megállapítható, hogy ajánlatkérő a különböző tudásszintű monitorok között specifikálta az igényszintet. 
A Döntőbizottság álláspontja szerint nem jelenti az alapelvek, illetve a Kbt. 58. § (7) bekezdése megsértését az, hogy ajánlatkérő a multifunkciós monitorok esetében biztosítani kívánta annak lehetőségét, hogy a 8 éves futamidő alatt az ezen monitorokat használó egészségügyi intézmények elvégezhessék a bővítés lehetőségét. Különösen arra figyelemmel, hogy a 3. nyomáscsatorna lehetővé teszi a betegek még megalapozottabb, magasabb szintű ellátását azzal, hogy biztosítja a koponyaüregi nyomásmérést, mely különösen az idegsebészet, illetve a baleseti sebészet területén fontos.
A Döntőbizottság megállapította, hogy ajánlatkérő a 11. termékcsoportban mind a multifunkciós, mind a magas tudású monitoroknál előírta, hogy rendelkezzenek az EEG-vel való bővítés lehetőségével. Ebből megállapítható, hogy ajánlatkérő a műszaki specifikációjában ezen funkció meglétét nem követelte meg, hanem azt kívánta biztosítani, hogy a 8 éves futamidő alatt ezen monitorokat használó egészségügyi intézmények elvégezhessék a bővítés lehetőségét.
A szakmai testület álláspontja szerint az EEG-vel való bővítés lehetőségének biztosítása indokolt. Megállapítható, hogy az EEG orvosszakmai szempontból fontos, miután biztosítja agyi funkciók megítélését, diagnosztizálását különösen koponyasérülések és más betegségek esetében. Így a Döntőbizottság e tekintetben sem látott jogalapot arra, hogy hatáskörében eljárva a Kbt. hivatkozott szakaszai megsértését megállapítsa.
A Döntőbizottság álláspontja szerint nem alapos e körben a II. r. kérelmezőnek a 60/2003. (X. 20.) EszCsM rendeletre való hivatkozása, mely szerint az egészségügyi ellátás minimum feltételei között ez nem került felsorolásra. A II. r. kérelmező egy 2003-ban kiadott rendelkezésre hivatkozik, míg ajánlatkérő az elkövetkező 8 évre kívánja biztosítani az egészségügyi ellátás színvonalának javítását és erre tekintettel követelte meg a bővítés lehetőségét. Emellett a Kbt. fentiekben ismertetett és a kérelmezők által hivatkozott szakaszai arra nézve nem tartalmaznak előírást, hogy ajánlatkérők kizárólag a minimum feltételeket biztosító berendezéseket szerezhetik be.
A Döntőbizottság megállapította, hogy ajánlatkérő dokumentációjában a 11. termékcsoporton belül a multifunkciós monitorok tekintetében nem támasztott követelményt, bővíthetőséget sem az alvásmélység vonatkozásában, míg a magas tudásszintű monitorok esetében azt követelte meg, hogy a megajánlott berendezés az alvásmélység monitorozásának integrált lehetőségét biztosítsa. A Döntőbizottság álláspontja – a fenti kérelmi elemek indokolásával egyezően – az, hogy nem minősíthető a Kbt. rendelkezéseit sértőnek az, hogy ajánlatkérő a magas tudású monitorok esetében megkövetelte azt, hogy legyen biztosított a beszerzés 8 éves időtartama alatt a bővíthetőség lehetősége ezen funkcióra, mely funkció orvosszakmai megalapozottságát a vezető szakmai testület álláspontja igazolja.
A Döntőbizottság álláspontja szerint nem alapos a II. r. és a III. r. kérelmező azon kérelmi eleme, melyben azt sérelmezte, hogy ajánlatkérő a 11. termékcsoporton belül a magas tudásszintű betegellenőrző monitoroknál megkövetelte, hogy rendelkezzenek tp02/tpCO2 mérés lehetőségével. 
A Döntőbizottság ajánlatkérő dokumentációjának műszaki része alapján megállapította, hogy ajánlatkérő differenciáltan határozta meg a multifunkcionális és a magas tudású monitorokkal szemben támasztott követelményrendszerét. Ajánlatkérő a kisebb tudásszinttel rendelkező multifunkciós monitorok esetében nem támasztotta még a bővíthetőséget sem követelményként. Az ajánlatkérő által meghatározott ezen funkció orvosszakmai szempontból indokolt funkció, melyet alátámaszt a vezető szakmai testület álláspontja. Ajánlatkérő rögzítette – több helyen is a dokumentációjában –, hogy beszerzési igényét akként határozta meg, hogy azáltal biztosított legyen az adott egészségügyi intézményben a teljes korosztály vonatkozásában (csecsemőtől az időskorúakig) az ellátás. A Döntőbizottság az egészségügyi ellátás megszervezésére vonatkozó kérdések felülbírálatára – miként azt a fentiekben már rögzítette – nem rendelkezik hatáskörrel.
Így a Döntőbizottság az ajánlatkérő által meghatározott műszaki, szakmai szempontból indokolt funkció bővítésére való követelmény tekintetében megállapította, hogy az nem sérti a Kbt. 58. § (7) bekezdését, illetve az alapelvi rendelkezéseket.
A Döntőbizottság megállapította, hogy nem alapos a II. r. és a III. r. kérelmező azon jogorvoslati kérelmi eleme, melyben a 11. termékcsoporton belül a magas tudásszintű betegellenőrző monitorok esetében támadták ajánlatkérő azon kötelező műszaki előírását, hogy biztosított legyen a második képernyő csatlakoztatásának lehetősége.
A Döntőbizottság ajánlatkérő műszaki dokumentációban tett szabályozása alapján megállapította, hogy ajánlatkérő differenciáltan határozta meg a műszaki előírásait. A 11. termékcsoporton belül a multifilnkciós betegellenőrző monitor esetében (melynek tudásszintje alacsonyabb, mint a magas tudású monitoré) nem írta elő kötelezően a második képernyő csatlakoztatási lehetőségét, hanem annak megadását kérte, és így annak meglétét a bírálati alszempontok között, mint előnyt kívánta figyelembe venni. Ajánlatkérő a magas tudású monitoroknál írta elő kötelezően a második képernyő csatlakoztatási lehetőségének, a későbbi bővítés lehetővé tétele érdekében való biztosítását.
A Döntőbizottság megállapította, hogy – figyelemmel a vezető szakmai testület álláspontjára – ezen ajánlatkérői beszerzési igény egy önálló orvosszakmai funkcióra történő bővítést jelent, amelyre való bővítés lehetősége különösen műtéti eljárások esetében szakmai szempontból kifejezetten előnyös. Így a Döntőbizottság ezen kérelmi elem tekintetében nem látott alapot arra, hogy jogsértésre vonjon le következtetést.
A Döntőbizottság az I. r. kérelmező által a 11. termékcsoporton belül a multifunkcionális és magas tudású monitorok tekintetében általánosságban előterjesztett kifogása vonatkozásában megállapította, hogy ajánlatkérő valóban előírta mindkét fajta monitor esetében ezek további, több funkcióval történő bővítési lehetőségének biztosítását. A Döntőbizottság a fentiekben a konkrétan támadott bővítési lehetőségre vonatkozó ajánlatkérői előírásokat indokolta. 
A Döntőbizottság jogi álláspontja szerint ajánlatkérő a többi műszaki bővítési lehetőség tekintetében is orvosszakmai szempontból indokolt elvárásokat határozott meg, melyet alátámaszt a vezető szakmai testület álláspontja is. Erre tekintettel nem vonható le megalapozott következtetés arra, hogy a további orvosszakmai funkció bővítési lehetőségének előírása sértené a Kbt. 58. § (7) bekezdését, hátrányos megkülönböztetést jelentene vagy kihatása lenne az egyenlő eséllyel történő ajánlattételre.
A jogorvoslati eljárás során mind az I. r. kérelmező, mind a II. r. kérelmező sérelmezte azt, hogy ajánlatkérő a 11. termékcsoporton (monitorok 1) belül a központi monitornál előírta kötelező feltételként azt, hogy az összesen a hálózatba köthető monitorok száma minimum 64.
A Döntőbizottság megállapította, hogy a kérelmezők ezen jogorvoslati kérelmi eleme nem alapos.
A Döntőbizottság e körben szükségesnek tartja annak rögzítését, hogy ajánlatkérő ezen előírása azt a tartalmi elvárást rögzíti, hogy egy adott egészségügyi intézményen belül biztosított legyen az, hogy egy központi monitorra, mint informatikai központra ráköthetőek legyenek az egyes monitorok és ezáltal valósuljon meg nemcsak technikai szempontból hálózat, hanem ez egyben biztosítja az egészségügyi intézményben ellátott páciensek adatainak egységes kezelését, annak felhasználását az egészségügyi ellátás során.
E szempontból téves a kérelmezők azon hivatkozása, melyben az egyes kórházi osztályok nagyságára történő hivatkozással támadták az ajánlatkérő előírását, miután ajánlatkérő elvárása nem erre, nem az egyes osztályokra vonatkozott.
A Döntőbizottság a jogorvoslati eljárás során becsatolt okirati bizonyítékok (a Pécsi Tudományegyetem, a Honvéd Kórház nyilatkozata), továbbá a vezető szakmai testület állásfoglalása alapján megállapította, hogy az ajánlatkérő által meghatározott követelmény maga, illetve annak minimum 64-re vonatkozó előírása nem minősíthető jogsértőnek. A kérelmezők által hivatkozott jogszabályi rendelkezések nem képezik akadályát annak, hogy ajánlatkérő meghatározza a mostani és az elkövetkező 8 évre vonatkozóan az ellátása műszaki színvonalát, a műszaki követelmény meghatározása így megalapozott. A jogorvoslati eljárás során nem merült fel adat arra vonatkozóan, hogy ajánlatkérő indokolatlanul hátrányos megkülönböztetést tett, nem tette lehetővé az egyenlő eséllyel való ajánlattételt, különösen arra tekintettel is, hogy számos gyártó ennél magasabb számú monitor bekötését biztosítja a központi monitorába. Így ajánlatkérő a gyártói termékpalettán meglevő széles lehetőségekhez képest határozta meg a saját minimum műszaki követelményét. 
A Döntőbizottság szerint tévesen hivatkoznak arra a kérelmezők, hogy ajánlatkérő ezen követelménye nem egyeztethető össze a dokumentáció 81. oldalán megadott azon elvárással, mely szerint a központi monitornak alkalmasnak kell lennie a hozzá csatlakoztatott minimum 8 db ágy melletti monitor adatainak egyidejű megjelenítésére. Egyértelműen megállapítható, hogy ajánlatkérő ezen utóbbi előírása más műszaki, szakmai igényre, tartalomra vonatkozik, arra, hogy a központi monitorra csatlakoztatott számos monitor közül arra legyen képes a központi monitor, hogy egyidejűleg legalább 8 db ágymelletti monitor adatait megjelenítse. Így a Döntőbizottság az I. és a II. r. kérelmező ezen jogorvoslati kérelmét elutasította.
A Döntőbizottság megállapította, hogy nem alapos az I. r. kérelmező azon jogorvoslati kérelmi eleme, melyben azt sérelmezte, hogy ajánlatkérő a 11. termékcsoporton belüli monitorok esetében előírta az egymás közötti kompatibilitást.
A Döntőbizottság az ajánlatkérő felhívása és dokumentációja alapján megállapította, hogy a 11. termékcsoport (monitorok 1) tárgyát ajánlatkérő összetetten, ugyanakkor műszaki szempontból strukturáltan határozta meg. Ez a termékcsoport magában foglalja a multifunkciós monitorokat, a magas tudású monitorokat és a központi monitorokat. Ajánlatkérő minden egyes monitor csoport tekintetében a műszaki dokumentációjában külön-külön specifikálta a műszaki követelményeit. A magas tudású monitorok esetében a multifunkciós monitorokhoz képest további specifikus műszaki elvárásokat tett. 
Ajánlatkérő dokumentációjában kötelezően előírta, hogy ez a 3 monitorcsoport a 11. termékcsoporton belül egymással kompatibilis legyen.
A jogorvoslati eljárás során ajánlatkérő, a felek, a kérelmezők egyező előadása alapján megállapítható az, hogy a közzétett közösségi, nemzeti szabványok, tanúsítványok és közös műszaki előírások nem tartalmaznak arra vonatkozó műszaki elvárást, amelynek betartása kötelező lenne a gyártóknak és ezáltal biztosítható lenne a különböző gyártók monitorai közötti kompatibilitás. Így műszaki szempontok, okok alapján csak abban az esetben biztosított a két különböző tudásszintű monitor és a központi monitor közötti kompatibilitás, amennyiben ugyanazon gyártó termékei. Ajánlatkérő ezen műszaki indokra tekintettel nem tette lehetővé a 11. termékcsoporton belül a részajánlattételt, illetve ezen okból írta elő a műszaki kompatibilitást.
A Döntőbizottság álláspontja szerint nem állapítható meg, hogy ajánlatkérő ezen előírásával megsértette volna a Kbt. kérelmezők által megjelölt szakaszait, indokolatlan megkülönböztetést, esélyegyenlőséget sértő rendelkezést tett volna. Jelen esetben is figyelembe kell venni azt, hogy ajánlatkérő szakmai bizonyítékkal, a vezető szakmai testület álláspontjával támasztotta alá előírásának az orvosszakmai szempontból való megalapozottságát. Ehhez képest a jogorvoslati eljárás során az I. r. kérelmező, illetve a kérelmezők objektív, szakmai bizonyítékokkal nem cáfolták ezt.
A Döntőbizottság szerint abból az orvosszakmai szempontból elfogadott és indokolt tényből, hogy az egészségügyi ellátás színvonala oly módon legyen biztosított, hogy az egy hálózaton valósuljon meg mindenképpen következik az – miután ez a csatlakozás feltétele –, hogy a hálózat egyes elemei – jelen esetben a multifunkciós, a magas tudású és a központi monitor – egymással kompatibilis legyen. Ennek hiányában nem alakítható ki az egészségügyi intézmények munkáját, az egészségügyi ellátás színvonalát javító – egyébként a jelenlegi, és az elkövetkező 8 éves időszakra figyelemmel – elfogadható informatikai hálózat.
Így a Döntőbizottság a fenti műszaki és ahhoz kapcsolódó indokokból utasította el az I. r. kérelmező jogorvoslati kérelmét, illetve a többi kérelmező ezekhez kapcsolódó hivatkozásait.
A Döntőbizottság ezt követően az I. r. kérelmező és a III. r. kérelmező azon kérelmi elemét, illetve a kérelmezők azon hivatkozását vizsgálta, mely szerint ajánlatkérő úgy alakította ki a bírálati szempontrendszerét, mellyel nem biztosította az egyenlő eséllyel történő ajánlattétel lehetőségét, illetve a megadott egyes alszempontok egy ajánlattevő számára voltak kedvezőek. 
Ajánlatkérő felhívásában közölte, hogy a bírálat szempontja az összességében legelőnyösebb ajánlat és két részszempontot határozott meg az ajánlati árat és a műszaki tartalmat. A műszaki tartalom részszemponton belül minden egyes termékcsoportban számos alszempontot határozott meg. Az ajánlatkérő ekkénti bírálati rendszer szabályozása tartalmilag azt jelenti, hogy a műszaki tartalom alszempontjaiban megadott tartalmi elemek teljesítése nem kötelező az ajánlattevők számára, azaz amennyiben az általuk megajánlani kívánt termék nem tudja biztosítani az alszempont szerinti tartalmat, attól még érvényes ajánlatot tehetnek.
A Döntőbizottság megvizsgálta a III. r. kérelmező által a fentiekben hivatkozott alszempontokat a Kbt. előírásainak tükrében és azok vonatkozásában az alábbi indokokra tekintettel nem állapítható meg jogsértés.
A Kbt. 57. § (4) bekezdése határozza meg azokat az előírásokat, hogy az ajánlatkérő által megállapított részszempontnak, illetve alszempontnak milyen követelményeknek kell megfelelni. E szakasz az alábbiakat mondja ki:
a) a részszempontok körében nem értékelhető az ajánlattevő szerződés teljesítéséhez szükséges pénzügyi és gazdasági, valamint műszaki, illetőleg szakmai alkalmassága;
b) a részszempontok között mindig meg kell adni az ellenszolgáltatás mértékének részszempontját;
c) a részszempontoknak mennyiségi vagy más módon értékelhető tényezőkön kell alapulniuk, a közbeszerzés tárgyával, illetőleg a szerződés lényeges feltételeivel kell kapcsolatban állniuk (az ellenszolgáltatáson kívül például: a minőség, műszaki érték, esztétikai és funkcionális tulajdonságok, környezetvédelmi tulajdonságok, működési költségek, gazdaságosság-költséghatékonyság, vevőszolgálat és műszaki segítségnyújtás, pótalkatrészek biztosítása, készletbiztonság, a teljesítés időpontja, időszaka);
d) a részszempontok nem eredményezhetik ugyanazon ajánlati tartalmi elem többszöri értékelését;
e) ha részszempont körében alszempontok is meghatározásra kerülnek, alszempontonként azok – tényleges jelentőségével arányban álló – súlyszámát is meg kell adni.
A Döntőbizottság megállapította, hogy az ajánlatkérő által meghatározott műszaki tartalom részszempont, illetőleg azok alszempontjai megfelelnek a Kbt. fenti előírásainak különösen a c) pontban foglaltaknak: értékelhető tényezőkön alapulnak, a közbeszerzés tárgyával kapcsolatosak, minőségi, műszaki funkcionális tulajdonságot értékelnek.
A Döntőbizottság szerint azt is figyelembe kell venni, hogy ajánlatkérő a bírálat során milyen súlyszámmal rendelte értékelni a részszempontokat, illetve annak támadott alszempontjait.
E körben megállapítható, hogy az Anesztézia 1. termékcsoport esetében az ajánlati ár súlyszáma 70, míg a műszaki tartalom részszempont súlyszáma 30. Ajánlatkérő a műszaki tartalom részszemponton belül összesen 18 alszempontot állapított meg, így a 30 súlyszámot osztotta szét ezen 18 alszempont között. Ebből következően az alszempontok súlyszámai, azaz figyelembevételük a bírálat során alacsony. A legtöbb alszempont 1 és 2 súlyszámmal kerül értékelésre, két alszempont 3 súlyszámmal és egy alszempont 4 súlyszámmal. 
A III. r. kérelmező az alap jogorvoslati kérelmében ezen 1. termékcsoport tekintetében a 12. alszempontot sérelmezte, mely: jegyzőkönyvezhető friss gáz áramlási adatok gázonkénti funkció meglétére vonatkozott – 4 súlyszámmal. Ajánlatkérő közölte, hogy a III. r. kérelmező is gyárt olyan terméket, mely az alszempont műszaki tartalmát teljesíti. A III. r. kérelmező ezt nem cáfolta.
A III. r. kérelmező a 2006. február 7-i nyilatkozatában ezen 1. termékcsoport vonatkozásában még hivatkozott a 2. alszempontra (fűtéssel párásodásgátolt légkör megléte az alaptudású munkaállomásnál – 2 súlyszám, továbbá a 7. alszempontra (mely ugyanezen tartalmat foglalja magába csak a közepes tudásszintű munkaállomásnál – 3 súlyszám). Továbbá arra, hogy külön alszempont 2 súlyszámmal az elektronikus meghajtás.
A Döntőbizottság jogi álláspontja szerint az 1. termékcsoport vonatkozásában nem vonható le következtetés arra, hogy ajánlatkérő esélyegyenlőséget sértő módon határozta volna meg a bírálati alszempontokat. A megadott alszempontoktól függetlenül az ajánlattevők érvényes ajánlatot tehettek. A III. r. kérelmező az összesen 18 műszaki alszempontból, melyek mindegyike arra vonatkozott, hogy rendelkezik-e a kötelező elváráshoz képest többlettartalommal a megajánlásra kerülő készülék három alszempontot sérelmezett olyannak, hogy az ő terméke ennek nem felel meg. A Döntőbizottság szerint figyelemmel az egyébként is megadott magas számú (18) alszempontra és az egyes alszempontok alacsony súlyszámaira nem vonható le következtetés arra, hogy ajánlatkérő jogsértést követett el. A bírálati szempontok funkciója épp az, hogy az ajánlatkérő részére még előnyösebb, még magasabb műszaki tartalmú termékek részesülhessenek többletpontszámokban.
A III. r. kérelmező a 2. termékcsoport (Anesztézia 2) vonatkozásában is terjesztett elő kérelmi elemet.
Ajánlatkérő ezen termékcsoport vonatkozásában az ajánlati árat 75 súlyszámmal, míg a műszaki tartalom részszempontot 25 súlyszámmal rendelte figyelembe venni a bírálat során. Ajánlatkérő a műszaki tartalom részszempontnál 11 alszempontot állapított meg, így ezek között osztódott a műszaki tartalom súlyszáma, három alszempont súlyszáma volt 4, míg a többi alszemponté 2, illetve 1.
A III. r. kérelmező írásbeli jogorvoslati kérelmében ezen termékcsoport vonatkozásában az alábbi alszempontokat sérelmezte: elektronikus meghajtású lélegeztetőgép megléte (2 súlyszám), műtéti monitor képernyője érintő képernyő (2 súlyszám), jegyzőkönyvezhető friss gáz áramlási adatok gázonkénti funkció megléte (4 súlyszám).
Ajánlatkérő közölte, hogy a III. r. kérelmező is gyárt olyan termékeket, melyek ezen alszempontok szerinti tartalmakat is kielégítik. A III. r. kérelmező ajánlatkérő ezen hivatkozását nem cáfolta.
A III. r. kérelmező a 2006. február 7-i beadványában ezekhez képest többletként hivatkozott az ajánlatkérő által ezen termékcsoportban meghatározott azon kötelező műszaki előírásra, mely szerint kötelező műszaki feltétel az, hogy az akkumulátor üzemidő tartama minimum 15 perc legyen. 
A Döntőbizottság álláspontja szerint műszaki, szakmai szempontból nem kifogásolható ajánlatkérő előírása, miután alapvető biztonsági szempont, hogy áramkimaradás esetén biztosított legyen az akkumulátoros üzemmód. A meghatározott időtartam sem jelentős, ezen túlmenően ajánlatkérő nem határozta meg azt, hogy az akkumulátor beépített vagy külsőleg hozzácsatlakoztatott legyen. Ajánlatkérő nyilatkozata szerint ezen kötelező feltételt a GE terméke teljesíti. A III. r. kérelmező ezt nem cáfolta. 
A Döntőbizottság álláspontja szerint az ajánlatkérő által meghatározott műszaki alszempontok meghatározása orvosszakmai szempontból indokolt, esélyegyenlőség sérelmére az alszempontok száma, súlyszáma alapján nem lehet megalapozott következtetést levonni.
A III. r. kérelmező a 3. termékcsoport (Anesztézia 3) vonatkozásában jogorvoslati kérelmében a műszaki tartalom azon alszempontját sérelmezte, mely az életkor specifikus MAC érték kalkulálási funkciójára vonatkozott, továbbá a 2006. február 7-i nyilatkozatában több – a fentiekben ismertetett – műszaki előírást jelölt meg, amelyet terméke – előadása szerint – nem teljesít. 
Ajánlatkérő közölte, hogy ezen 3. termékcsoport, a zárt anesztéziára alkalmas munkaállomások esetében (melynek beszerzési mennyisége 18 db) nem vitatta azt, hogy a műszaki követelményeknek valóban egy gyártó terméke felel meg. 
A Döntőbizottság jogi álláspontja szerint, amennyiben ajánlatkérő műszaki és orvosszakmai szempontból megalapozottan és indokoltan határozta meg a műszaki specifikációját, a Kbt. megsértésére nem vonható le következtetés. Számos olyan beszerzési igény van, amelyet műszaki-technikai sajátosságok miatt adott esetben csak egy ajánlattevő képes teljesíteni, ezt juttatja kifejezésre, hogy van külön olyan közbeszerzési eljárásfajta, amely az ilyen típusú igények kielégítését biztosítja.
A vezető szakmai testület álláspontja szerint a dokumentáció e részében foglaltak is orvosszakmai szempontból megalapozottak. A III. r. kérelmező ennek cáfolatára alkalmas szakmai bizonyítékokat nem csatolt, így a Döntőbizottság ezen kérelmi elemét elutasította.
A III. r. kérelmező írásbeli jogorvoslati kérelmében a 11. termékcsoport (monitor 1) tekintetében a multifunkcionális monitorok tekintetében kifogásolta az ajánlatkérő által előírt azon kötelező feltételeket, hogy legyen képes minimum 5 csatornás megjelenítésre, továbbá legyen bővíthető 2 csatornás EEG-vel.
A Döntőbizottság az EEG-vel történő bővíthetőségre vonatkozó kérelmi elemet a fentiekben a II. r. kérelmező ezzel egyező kérelmi elemével együtt vizsgálta és indokolta meg.
Ezen túlmenően figyelemmel a szakmai testület álláspontjára, e két műszaki követelmény orvosszakmai indokoltsága, önálló funkciója is megállapítható.
A jogorvoslati eljárás során ajánlatkérő a mátrix elemzésében közölte, hogy a GE is gyárt olyan termékeket, amelyek megfelelnek ezen követelményeknek. A III. r. kérelmező a jogorvoslati eljárás során ezt nem cáfolta.
A Döntőbizottság megállapította, hogy nem alapos a III. r. kérelmező azon hivatkozása, mely szerint nem minden egyes tartozékot tüntetett fel az ajánlatkérő.
A Döntőbizottság a fentiekben ismertette, hogy ajánlatkérő a dokumentációjában az egyes termékcsoportoknál közölte az igényelt tartozékokat. Ugyanakkor az is megállapítható, hogy a felek jogviszonyára irányadó magyar jogi szabályozás, illetőleg az általánosan elfogadott szakmai gyakorlat szerint is az áru szerves részét képezi az azok alkalmazásához elengedhetetlenül szükséges tartozékok (például vérnyomásmérő cső). Így ennek fel nem tüntetésével ajánlatkérő nem követett el jogsértést.
A III. r. kérelmező sérelmezte, hogy ajánlatkérő a 11. termékcsoportnál (monitorok 1) alszempontként állapította meg a folyamatos, pulzus kontúr alapú perctérfogat mérés integrált lehetőségét multifunkciós monitorban.
Ajánlatkérő ezen termékcsomagnál az ajánlati ár súlyszámát 66-ban, míg a műszaki tartalom súlyszámát 34-ben határozta meg. Ajánlatkérő 13 műszaki alszempontot határozott meg. A III. r. kérelmező által kifogásolt alszempont súlyszáma: 5. Ajánlatkérő nyilatkozata szerint a III. r. kérelmező is gyárt olyan terméket, amely megfelel az alszempont tartalmának, melyet a III. r. kérelmező a jogorvoslati eljárás során nem cáfolt. Ezen túlmenően, figyelemmel az alszempontok számára, súlyszámára is és ezen műszaki funkció értékelési szempontként való orvosszakmai szempontból indokolt feltüntetésére, nem állapítható meg, hogy ajánlatkérő esélyegyenlőséget sértően határozta meg ezen műszaki alszempontot. Mind a többi alszempontnál, itt is hangsúlyozandó, hogy ez nem akadálya az érvényes ajánlattételnek, ajánlatkérő az alszempontok körében a többletfunkciókkal rendelkező termékek javára kívánt többletpontokat meghatározni.
A III. r. kérelmező írásbeli jogorvoslati kérelme 15. oldalán a (vii) pontban arra hivatkozott, hogy a 11. termékcsoportnál a magas tudásszintű monitoroknál indokolatlanul versenykorlátozóak az alábbi műszaki előírások: 
EEG bővítés lehetősége,
Alvásmélység monitorozás lehetősége integráltan,
tpO2/tpCO2 mérés lehetősége
Második képernyő lehetősége.
A Döntőbizottság a fentiekben az I. r. és a II. r. kérelmező azonos tartalmú kérelmi elemeivel együtt vizsgálta és indokolta meg azt, hogy a III. r. kérelmező ezen kérelmi elemei nem alaposak.
A III. r. kérelmező ezen túlmenően sérelmezte azt is, hogy a 11. termékcsoportban a magas tudásszintű gépeknél indokolatlanul versenykorlátozó jellegű az anesztézia-gáz monitorozás bővítés lehetőségének, valamint a nyomtató csatlakoztatás lehetőségének a megkövetelése.
Az ajánlatkérő által elkészített mátrixelemzés szerint a III. r. kérelmező, a GE is gyárt olyan terméket, amely megfelel ezen most támadott két kötelező műszaki feltételnek. A III. r. kérelmező a jogorvoslati eljárás során ezt nem cáfolta.
A Döntőbizottság ajánlatkérő műszaki dokumentációja vizsgálata alapján megállapította, hogy ajánlatkérő differenciáltan határozta meg a beszerzési igényét, az alacsonyabb tudásszintű multifunkciós betegellenőrző állomásnál nem követelte meg, hogy az legyen bővíthető anesztézia-gáz monitorozás lehetőségével.
A Döntőbizottság a vezető szakmai testület szakmai álláspontja alapján megállapította, hogy figyelemmel a beszerzés 8 éves időtartamára is, az ajánlatkérő ezen önálló orvosszakmai funkcióra vonatkozó olyan műszaki elvárásai, melyek mindegyike bővítésre vonatkozik, megfelelnek a Kbt. előírásainak, nem sértik a Kbt. 58. § (7) bekezdését, biztosítják az alapelvi rendelkezések érvényesülését.
A Döntőbizottság megállapította, hogy nem alapos a III. r. kérelmező azon jogorvoslati kérelmi eleme, mely szerint ajánlatkérő jogsértően járt el akkor, amikor csak a dokumentációja elején közölte, hogy azzal egyenértékű termékeket is elfogad.
A Döntőbizottság a fentiekben ismertette a Kbt. 58. § (7) bekezdésének szabályozását. Ezen előírást a Döntőbizottság szerint ajánlatkérő teljesítette, egyértelműen közölte, hogy a részletesen specifikációban egyes esetekben esetleg gyártóra utaló fantázianevek, márkajelzések a Kbt. 58. § (7) bekezdése értelmében csak a tárgy jellegének egyértelmű meghatározása érdekében történtek, azzal egyenértékű terméket kell megajánlani. A Döntőbizottság szerint az már csak technikai jellegű kérdés, hogy ajánlatkérő ezen tartalmú rendelkezését megismétli-e a dokumentációban más helyen is, de ez szükségtelen, miután ajánlatkérő kimondta, hogy ezen rendelkezése az egész részletes specifikációra vonatkozik.
A Döntőbizottság álláspontja szerint nem alapos az I. r. és a III. r. kérelmező azon kérelmi eleme, illetve a kérelmezők azon hivatkozása, mely szerint ajánlatkérő egy gyártó termékét favorizálta és ezzel nem biztosította az egyenlő eséllyel történő részvétel lehetőségét.
A Döntőbizottság szerint a kérelmezők ezen általános hivatkozására nem vonható le megalapozott következtetés. A Döntőbizottság a fentiekben megvizsgálta a kérelmezők összes konkrét kérelmi elemét, melyek részben a kötelező műszaki előírásokra, illetve a bírálati alszempontokra vonatkoztak ezzel összefüggésben. A Döntőbizottság e vizsgálatának eredményeként nem tudott levonni olyan megalapozott és okszerű következtetést, mely szerint a műszaki specifikáció összeállítása, a bírálati alszempontok meghatározása során ajánlatkérő ilyen tárgyú jogsértést elkövetett volna.
A Döntőbizottság megállapította, hogy nem alapos a III. r. kérelmező azon kérelmi eleme, mely szerint ajánlatkérő a dokumentációja 24. oldalán, a 16. b) pontban jogsértően tüntette fel érvénytelenségi okként azt, hogy érvénytelen az ajánlat, ha azt olyan ajánlattevő nyújtotta be, aki nem jogosult az eljárásban részt venni.
A Döntőbizottság megítélése szerint ajánlatkérő előírásának a tartalma nem sérti a Kbt. előírásait. Ajánlatkérő e körben azt nem határozta meg, hogy mely ajánlattevő nem jogosult az eljárásban részt venni, így e körben a Kbt. kötelező rendelkezései az irányadóak.
A Kbt. szabályrendszerében a jogosulatlanul eljáró ajánlattevői körnek az felel meg, akivel szemben a Kbt-ben taxatíve meghatározott kizáró okok állnak fenn. A Kbt. 88. § (1) bekezdés d) pontja értelmében pedig érvénytelen az ajánlat, ha az ajánlattevőt, illetőleg alvállalkozóját az eljárásból kizárták.
A Döntőbizottság a jogorvoslati eljárás során ideiglenes intézkedést nem hozott, mert annak a Kbt. 322. § (1) bekezdésében meghatározott törvényi feltételei nem álltak fenn.
A Döntőbizottság a Kbt. 318. § (1) bekezdésében meghatározott hatáskörében eljárva a Kbt. 340. § (2) bekezdés a) pontja alapján utasította el a kérelmezők jogorvoslati kérelmét, illetőleg a III. r. kérelmező egy elkésett kérelmi eleme tekintetében –, a fentiek szerint – szüntette meg a jogorvoslati eljárást.
A Döntőbizottság a Kbt. 340. § (2) bekezdés f) pontja és a Kbt. 341. § (6) bekezdése alapján döntött az eljárási költségek viseléséről, a jogorvoslati eljárás során a felek, illetve jogi képviselőik nem jelölték meg, illetve nem igazolták összegszerűen a költségigényüket.
A jogorvoslatra vonatkozó rendelkezést a határozat érdemi része tekintetében a Kbt. 346. § (1) bekezdésén alapul, míg a jogorvoslati eljárás részbeni megszüntető rendelkezés ellen a külön jogorvoslatot a Kbt. 325. § (4) bekezdése és a Kbt. 345. §-a biztosítja.

Budapest, 2006. február 24.

	  Dr. Nagy Gizella s. k.,	     Fábián Péter s. k.,
	  közbeszerzési biztos	       közbeszerzési biztos

Dr. Puskás Dóra Hildegard s. k.,
közbeszerzési biztos

A határozatot a bíróság előtt keresettet támadták.
		</pre>
	
    </div>






		</div>

	</div>

	
<div id="footer">
	<div class="wrap">
		<div>
			<div class="f1">
				<ul class="share">
					<li><a href="https://twitter.com/K6_TW">O<em>T</em></a></li>
					
					<li><a href="http://www.facebook.com/pages/K%C3%B6zbeszerz%C3%A9si-Hat%C3%B3s%C3%A1g/100693676739630">O<em>f</em></a></li>
					
				</ul>

				<div class="impressum">
					<a href="/">Főoldal</a>&nbsp;&nbsp;/&nbsp;
					<a href="/sitemap/">Oldaltérkép</a>&nbsp;&nbsp;/&nbsp;
					<a href="/mutat/775/">Impresszum</a>&nbsp;&nbsp;/&nbsp;
					<a href="/mutat/1241/">Adatvédelem</a>
				</div>

			</div>
			<div class="f2">
				<h2>Kiemelt oldalaink</h2>
				<ul>
					<li><a href="/magunkrol/elerhetosegek/" >Elérhetőségek</a></li><li><a href="/jogorvoslat/tudnivalok/" >Jogorvoslati tudnivalók </a></li><li><a href="/adatbazis/keres/tanacsado/" >Hivatalos közbeszerzési tanácsadók</a></li>
				</ul>
			</div>
			<div class="f3">
				<h2>Legnépszerűbb</h2>
				<ul>
					<li><a href="/adatbazis/keres/hirdetmeny/" >Hirdetmények</a></li><li><a href="/adatbazis/keres/dbhatarozat/" >Döntőbizottsági határozatok</a></li><li><a href="/adatbazis/keres/tajekoztato/" >Ajánlások, tájékoztatók</a></li>
				</ul>		
			</div>

			<div class="f4">
				<h2>Hasznos linkek</h2>
				<ul>
					

					

				</ul>		
			</div>

		</div>
		<div>
			<div class="f1">

				<div id="portlet_footer_logo">
					<div>
						<img alt="" src="/public/images/cimer.png">
						<h3>Közbeszerzési <br>Hatóság</h3>
					</div>
				</div>
				<div id="portlet_evhonlapja">
					<div>
						<a href="/mutat/1288/"><img src="/public/images/evhonlapja/ev1.png" alt="Az év honlapja különdíj - 2012" /></a>
					</div>
				</div>

			</div>
			<div class="f2">
				<div id="portlet_footer_address">
					<div>
						<span class="address">1026 Budapest, Riadó u. 5.</span>
						<a href="http://goo.gl/maps/urPc" target="_blank" class="map">Térkép megnyitása Google Maps-en</a><br />
						<a href="mailto:kapcsolat (kukac) kt.hu" class="email">kapcsolat (kukac) kt.hu</a>
					</div>
				</div>
			</div>
			<div class="f3">
				<div id="portlet_footer_ugyfel">
					<div>
						<strong>Hivatali munkarend</strong> <br />
						<span>hétfő–csütörtök:</span> 8:00–16:30 <br />
						<span>péntek:</span> 8:00–14:00
					</div>
				</div>
			</div>
		</div>

	</div>
</div>
	

	
	<script type="text/javascript" src="/public/js/libs/modernizr-2.0.6.min.js"></script>
	<script type="text/javascript" src="/public/js/libs/jquery.min.js"></script>
	<script type="text/javascript" src="/public/js/libs/jquery.scrollTo-min.js"></script>
	<script type="text/javascript" src="/public/js/libs/jquery.cookie.js"></script>
	
<script type="text/javascript" src="/public/js/libs/jquery.scrollTo-min.js"></script>

	
	<script type="text/javascript" src="/public/js/script.js?v=20161224200250"></script>
	<script type="text/javascript" src="/public/ladybugTracker/js/ladybugTracker-light.js"></script>
	
	
	

		<script type="text/javascript">

	 var _gaq = _gaq || [];
	 _gaq.push(['_setAccount', 'UA-30935263-1']);
	 _gaq.push(['_trackPageview']);

	 (function() {
	   var ga = document.createElement('script'); ga.type = 'text/javascript'; ga.async = true;
	   ga.src = ('https:' == document.location.protocol ? 'https://ssl' : 'http://www') + '.google-analytics.com/ga.js';
	   var s = document.getElementsByTagName('script')[0]; s.parentNode.insertBefore(ga, s);
	 })();

	</script>
</body>
</html>
