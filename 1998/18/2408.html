<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (2408)
</b></h2><FONT size=3><i><u></i></u><br>
Budapest, Margit krt. 85.<br>
Telefon: 175-5819<br>
Fax: 155-5082<br>
Ikt. sz.: D. 41/5/1998.<br>
Tárgy: BM Adatfeldolgozó Hivatal jogorvoslati kérelme a Bartex Kft. ellen.<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
A Döntõbizottság a BM Adatfeldolgozó Hivatal, 1055 Budapest, Alkotmány u. 25. (képviselõ: dr. Gyõrfi Beáta), továbbiakban: kérelmezõ jogorvoslati kérelmét – melyben az "Okmány 97/3" elnevezésû közbeszerzési eljárásban a Bartex Kft., 1024 Budapest, Zivatar u. 5. (képviselõ: dr. Tillmann Lajos ügyvéd, 1016 Budapest, Alsóhegy u. 7.) közbeszerzési eljárásban tanúsított félrevezetõ ajánlattevõi magatartását sérelmezi – elutasítja.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani.<br>
<br>
INDOKOLÁS<br>
<br>
A kérelmezõ a Döntõbizottsághoz 1998. február 23. napján érkezett jogorvoslati kérelmében állítja, hogy a Bartex Kft. a BM Adatfeldolgozó Hivatal mint ajánlatkérõ által lefolytatott "Okmány 97/3" tárgyú közbeszerzési eljárásban olyan magatartást tanúsított, amely tartalmát tekintve alkalmas volt arra, hogy félrevezesse az ajánlatkérõt, mert azt állította, hogy a Maurer Elektronics GmbH (80634 München, Nymphenburger str. 154.) számára olyan szállítási határidõt tesz lehetõvé, amelynek következtében a megnevezett közbeszerzési eljárásban képes 1998. augusztus 19. napjára szolgáltatást teljesíteni.<br>
A jogorvoslati kérelmet a kérelmezõ arra alapítja, hogy a megnevezett Maurer cég 1998. január 29-i dátumú, hiteles magyar fordításban a Döntõbizottsághoz eljuttatott levelében azt közölte vele, "mindhárom pályázónál azonos volt a felszerelés, a technika és a szállítási határidõ". Ebbõl pedig azt a következtetést vonta le, hogy a Maurer cég a Bartex számára sem biztosított korábbi szállítási határidõt, ha pedig ez igaz, akkor a Bartex a már megnevezett közbeszerzési eljárásban 1997. november 21-én leadott ajánlatában megtévesztõ adatokat közölt. A kérelem tartalmazza azt is, hogy a késõbbi tárgyalások során ezt a megtévesztõ magatartást a Bartex Kft. mindvégig tanúsította, ezzel pedig komoly veszélyt teremtett a vonatkozásban, hogy abban az esetben, ha az õ ajánlatát értékeli nyertesnek az ajánlatkérõ, akkor egy határidejében lehetetlen idõpontú szolgáltatást fogadott volna el. Az 1998. március 19-i tárgyaláson az ajánlatkérõ a jogorvoslati kérelmében foglaltakat pontosította, visszavonta azt, hogy hamis adatot szolgáltatott volna az általa folytatott közbeszerzési eljárásban a Bartex Kft., azt azonban fenntartotta, hogy az eljárás során 1997. november 21. napján, majd a folyamatos tárgyalások során – nevezetesen 1997. december 2., 5., illetve a korábbi közbeszerzési eljárásnak a Döntõbizottság elõtti jogorvoslati szakaszában 1998. január 7-én megtartott tárgyalásán – mindvégig azt az állítást tette, hogy számára a Maurer cég elõbbi szállítás lehetõségét nyújtja, mint a másik két – a közbeszerzési eljárásban szereplõ magyar partner – számára.<br>
A Bartex Kft. a jogorvoslati kérelemre tett észrevéte-lében, és az 1998. március 19-i tárgyaláson tett nyilatkozatában kérte, hogy a Döntõbizottság a jogorvoslati kérelmet utasítsa el arra figyelemmel, hogy állítása szerint a kérelmezõ a jogszabályban meghatározott határidõn túli idõpontban nyújtotta be jogorvoslati kérelmét. Álláspontja szerint 1997. november 21-én benyújtott pályázatában ugyanazt állította, mint amit a késõbbi tárgyalások során. Ebbõl fakadóan 1997. november 21-tõl kéri a határidõ számítását, erre figyelemmel pedig a jogszabályban biztosított 15 napos szubjektív és 60 napos objektív határidõ egyaránt eltelt.<br>
Arra az esetre, hogy ha a Döntõbizottság a jogvesztõ határidõ után jogorvoslati kérelem benyújtása miatt nem utasítaná el kérelmezõ jogorvoslati kérelmét, kérte, hogy azt érdemben tegye vizsgálat tárgyává. E vonatkozásban álláspontja az, hogy közte és a Maurer cég vezetõi között ígéretes tárgyalások zajlottak; amelyeket bizonyít az is, hogy az eredetileg a Maurer cég által adott árajánlatból egymillió márka árcsökkentést sikerült elérni.<br>
Állítja, hogy az árcsökkentés az õ tárgyalásuk eredményeként jött létre, amelyet aztán a külföldi cég mind a három, az említett tárgyú közbeszerzési eljárásban részt vevõ magyar cég részére egységesként biztosított, éppen azért, hogy a versenysemlegességet ilyen értelemben tevékenysége ne sértse. Állítja azt is, hogy ígéretes tárgyalások voltak a Bartex Kft. és a Maurer cég között, hogy a lehetõségek keretein belül az eredetileg a Maurer cég által írásban is rögzített úgynevezett véghatáridõt megelõzõ idõpontban Magyarországra kerülhessen az a berendezés, amely a tárgyalások témája volt. Hangsúlyozza, hogy a Maurer csak és kizárólag egy úgynevezett véghatáridõt közölt, de azt nem tartalmazta írásbeli beadványa, hogy kizárt lenne egy e határidõn belüli szállítás lehetõsége. Állítja azt, hogy pontosan az ígéretes tárgyalásokra figyelemmel, magatartása nem volt megtévesztõ, soha semmilyen hamis adatot nem közölt ebben az eljárásban, és a tárgyalások eddigi eredményei alapján alappal feltételezhette azt, hogy sikerül egy elõzetes szállítási határidõben megegyeznie. Kérte, hogy mindezekre tekintettel a Döntõbizottság másodlagos szempontként fogadja el érveit.<br>
A Döntõbizottság a rendelkezésre álló iratok – közöttük a korábban a Döntõbizottság elõtt folyamatban volt D. 262/1997. ügy dokumentumai – és az 1998. március 19-én megtartott tárgyaláson elhangzott nyilatkozatok alapján az alábbiakat állapította meg:<br>
A kérelmezõ jogorvoslati kérelme elkésett.<br>
Az iratok egyértelmûen tanúsítják – és ezt a tárgyaláson jelen lévõk sem tették vita tárgyává –, hogy a Bartex Kft. 1997. november 21. napján nyújtott be ajánlatot a BM Adatfeldolgozó Hivatal ajánlatkérõ által lefolytatott, megnevezett tárgyú és számú közbeszerzési eljárásban. Nem vitás az sem, hogy az ezen írásbeli ajánlatban foglaltaktól a Bartex Kft. érdemben nem tért el a közte és a jelen ügy kérelmezõje közötti szóbeli tárgyalásokon. Külön is kiemelést érdemel, hogy a Bartex Kft. képviselõje a szóbeli tárgyaláson azt közölte a BM Adatfeldolgozó Hivatallal, hogy még nem tud egyértelmû és kétséget kizáró tartalmú nyilatkozatot tenni az elõzetes szállítás idõpontját illetõen, de a közte és a Maurer cég közötti tárgyalások alapján reméli, hogy az elõzetes szállításnak nem lesz akadálya. Közölte azt is, hogy késõbbi idõpontban – ha erre már a tárgyalások eredménye feljogosítja – haladéktalanul közölni fogja az elõzetes szállítás idõpontját. Nem vitás tehát, hogy a Bartex Kft. ajánlata nem változott, nem vitás az sem, hogy a szállítási határidõ tekintetében késõbbi idõpon-tokban nem nyilatkozott mást, mint amit eredetileg is megtett. Éppen ezért – szemben a kérelmezõ állításával – a Döntõbizottság határozott álláspontja szerint a kérelmezõ által feltételezett jogsértõ magatartás elkövetési idõpontja 1997. november 21.<br>
Még abban az esetben is, hogy ha esetleg a Döntõbizottság elfogadná a kérelmezõ azon érvelését, hogy ez a megtévesztõ magatartás a közöttük 1997. december 2., illetve 5. napján lezajlott tárgyaláson is megnyilvánult, akkor is azt kellene megállapítani, hogy mind a szubjektív, mind az objektív határidõ eltelt, tehát a jogorvoslati kérelem a törvény által biztosított benyújtási idõponton túl érkezett a Döntõbizottsághoz. Azt a kérelmezõi álláspontot a Döntõbizottság nem fogadta el, hogy a Bartex Kft. az 1998. január 7-i tárgyaláson is változatlanul fenntartotta állítását, ezzel "folytatólagos módon még ezen a napon is megvalósította a félrevezetõ magatartást", tehát a január 7-i idõpont lenne esetlegesen a határidõ-számítás alapja. Ugyancsak nem fogadta el a Döntõbizottság a kérelmezõ írásbeli jogorvoslati kérelmében foglalt – és a tárgyalási nyilatkozatában fenntartott – 1998. február 9-i kezdõhatáridõ-számítást sem. A kérelmezõ azt állítja, hogy a jogsértõ esemény a Maurer GmbH 1998. február 9-én érkezett levelében foglaltakból jutott tudomására. Ez a levél tartalmazza azt a nyilatkozatot, amelyet a jelen határozat korábbi része idézet formájában rögzít. Azért sem fogadta el a Döntõbizottság a kérelmezõ ezen érvelését, mert a február 9-én kézhez kapott és már idézett tartalmú levél semmi olyasmit nem tartalmaz, ami esetlegesen megalapozná a kérelmezõ jogorvoslati kérelmét. Ezt a Döntõbizottság csupán elvi tételként hangsúlyozza, a jogorvoslati kérelem elutasítása azonban nem ezen a tartalmi tényen nyugszik.<br>
A Kbt. 79. § (5) bekezdése tartalmazza: "Az eljárás megindítása az e törvény szabályait sértõ esemény tudomásra jutásától számított tizenöt napon belül, de legkésõbb az esemény bekövetkezésétõl számított hatvan napon belül kérhetõ, illetve kezdeményezhetõ. E határidõk elmulasztása jogvesztéssel jár."<br>
Nem vitás, hogy a Bartex Kft. 1997. november 21. napján nyújtotta be írásbeli ajánlatát a BM Adatfeldolgozó Hivatal mint ajánlatkérõ által lefolytatott, "Okmány 97/3" tárgyú közbeszerzési eljárásban. Nem vitás továbbá az sem, hogy már abban egy közelebbi szállítási határidõt jelölt meg, mint lehetséges szállítási határidõt. Nem vitás az sem, hogy ezt a körülményt az ajánlatkérõ megismerte az ajánlatok felbontásakor, és azt értékelési tevékenysége során figyelembe vette. Mindezek mellett fogalmilag képtelenség, teljesen indokolatlan és megalapozatlan állítás, hogy csak és kizárólag 1998. február 9-én jutott volna tudomására a kérelmezõnek a Bartex Kft. félrevezetõ magatartása. Ennek az ellentétét igazolják az ügy dokumentumai, és a tárgyaláson elhangzott nyilatkozatok is.<br>
Következésképp a kérelmezõ nem tudta semmilyen módon elfogadhatóan igazolni azt, hogy akár valami lényeges nóvum, avagy ennek valamely lényeges körülménye jutott volna tudomására 1998. február 9-én.<br>
Ezzel szemben az iratok és az elhangzott nyilatkozatok azt igazolják, hogy semmiféle újat nem tudott meg a kérelmezõ 1998. február 9-én a Maurer cég hozzá eljuttatott levelébõl. Rámutat a Döntõbizottság arra, hogy a levél tartalma sem a nyelvtani elemzés, sem a szövegkörnyezetbeni jelentés analízise alapján nem tartalmaz olyan megállapítást, amelyet annak a kérelmezõ tulajdonítani szeretne. Az a ténykörülmény, hogy a Maurer cég közölt egy úgynevezett véghatáridõt, egyáltalán nem zárja ki annak a lehetõségét, hogy a tárgyalások következtében és annak következményeként esetlegesen elõbbi idõpontban szállít. Ilyen jellegû kizáró tartalom az iratokból nem következik.<br>
Fenti ténybeli indokokra figyelemmel a Döntõbizottság arra az álláspontra helyezkedett, hogy a jelen ügy kérelmezõje, a korábbi közbeszerzési eljárásban ajánlatkérõként szereplõ, már 1997. november 21. napján megismerhette a Bartex Kft. ajánlatában foglaltakat. Ettõl az idõponttól számítva pedig a fentebb idézett, törvényben biztosított jogvesztõ határidõ nem vitásan eltelt. A törvény tartalmazza, hogy a határidõ elmulasztása jogvesztéssel jár.<br>
Mindezekre figyelemmel a Döntõbizottság a Kbt. 79. § (5) bekezdése alapján a jogvesztési határidõn túl benyújtott kérelmet elutasította.<br>
A bírósági jogorvoslatot a Kbt. 89. § (1) bekezdése biztosítja.<br>
<br>
Budapest, 1998. március 20.<br>
<br>
Dr. Monory Bulcs s. k.	Dr. Eke Pekács Tibor s. k.<br>
közbeszerzési biztos	közbeszerzési biztos<br>
<br>
Divinyi József s. k.<br>
közbeszerzési biztos<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>