<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (1754)
</b></h2><FONT size=3><i><u></i></u><br>
1024 Budapest, Margit krt. 85.<br>
Telefon: 156-1337<br>
Fax: 155-5082<br>
Ikt. sz.: D.266/10/1997.<br>
<br>
Tárgy: Középületépítõ Rt. jogorvoslati kérelme a Madách Színház bõvítéses rekonstrukciója tárgyában lefolytatott közbeszerzési eljárása ellen<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
A Döntõbizottság a Középületépítõ Rt (1056 Budapest, Molnár u. 19., képviseli: dr. Lackó János ügyvéd, 1126 Budapest, Németvölgyi út 4., a továbbiakban: kérelmezõ) jogorvoslati kérelmét – amelyet a Madách Színház Igazgatósága (1073 Budapest, Erzsébet krt. 29–33., a továbbiakban: ajánlatkérõ) ajánlatkérõ által közzétett, a "Madách Színház épületeinek bõvítéses rekonstrukciója" tárgyú közbeszerzési eljárása ellen nyújtott be – mint alaptalant elutasítja.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani.<br>
<br>
INDOKOLÁS<br>
<br>
A Madách Színház Igazgatósága a Közbeszerzési Értesítõ (a továbbiakban: K. É.) 1997. szeptember 10-én megjelent 35. száma 5324-532 oldalain nyílt, elõminõsítéses eljárásról tett közzé részvételi felhívást. A közbeszerzés tárgya: a Madách Színház épületeinek bõvítéses rekonstrukciója a jóváhagyott kiviteli tervek szerint. Ajánlatkérõ a részvételi felhívás 2. d) pontjában közölte a rekonstrukciós munkák azon körét, mely nem a jelenlegi, hanem attól elkülönülõ, más közbeszerzési eljárás tárgyát képezi.<br>
A részvételi felhívás 4. pontja értelmében a teljesítés határideje 1999. június 30.<br>
Az elõminõsítési eljárást 1997. október 10-én bírálták el, és ennek értelmében az alkalmasnak minõsített jelentkezõk az alábbiak: Könnyûszerkezet Építõ és Szolgáltató Kft. (a továbbiakban: KÉSZ Kft), KÉV-METRÓ, KIPSZER F.T. Rt., Középületépítõ Rt., Magyar Építõ Rt., Zalai Általános Építési Vállalkozó Rt., HÉROSZ Építõipari Rt., POLARIS Rt., RENOVIT Építõipari Kft. Az elõminõsítési eljárás eredményét ajánlatkérõ a K. É. 1997. évi, november 26-án megjelent 46. számában közzétette. A felsorolt cégek lehetõséget kaptak a konkrét ajánlatok elkészítésére, amelyhez ajánlatkérõ ajánlattevõk részére rendelkezésre bocsátott egy "Részletes ajánlati kiírás" címû dokumentációt. Ez a már hivatkozott felhívással azonos tartalommal, de részletekbe menõ precizitással tartalmazza mindazt, amit ajánlatkérõ a közbeszerzési eljárásban elvár ajánlattevõktõl.<br>
A már idézett részvételi felhívás 10. pontja tartalmazza: "Az ajánlatok elbírálásának szempontjai: az összességében legelõnyösebb ajánlat. A szempontok fontossági sorrendje: a vállalási ár, az ajánlatkérõ részletes ajánlati feltételeknek és szerzõdéstervezetének minél teljesebb körû elfogadása, különös tekintettel a határidõre, a fizetési ütemezés, igazodva az építés üteméhez, a megajánlott kötbér mértéke, a jóteljesítési garancia és a szavatosság."<br>
A már hivatkozott "Részletes ajánlati kiírás" 4. oldalán a III. fejezet 14. pontjához fûzött iránymutatás tartalmazza: "Ajánlattevõ véleményeltérési nyilatkozatában korábbi határidõt és/vagy elõteljesítési jogot köthet ki, de 1999. január 15-ét megelõzõ teljesítés nem megengedett. Az 1999. június 30-át meghaladó határidõ nem megengedett. A határidõ vállalt idõpontja nevesített értékelési szempont:"<br>
Fenti anyag a 4. oldal utolsó bekezdésében, továbbá az 5. oldal elsõ, második és harmadik bekezdésében tartalmazza: "Ajánlattevõ jogosult véleményeltérési nyilatkozatában a 12 hónapos kötelezõ jótállási kötelezettségen túlmenõ garanciát vállalni, mely nevesített ajánlat értékelési szempont. A 12 hónapnál rövidebb garancia vállalása nem megengedett."<br>
"Ajánlattevõ jogosult magasabb mértékû és (12 hónapnál hosszabb jótállás vállalása esetén) hosszabb idõtartamú jóteljesítési bankgarancia vállalására, mely nevesített ajánlat értékelési szempont. A 3%-nál kisebb mértékû és 12 hó+60 napnál rövidebb lejáratú jótel-jesítési bankgarancia nem megengedett."<br>
"Az 1998. május 31. lejáratú, 40 M Ft összegû teljesítési bankgarancia kötelezõ jellegû, ettõl véleményeltéréssel eltérni nem megengedett."<br>
"Ajánlattevõ jogosult magasabb mértékû, esetleg progresszív módon lépcsõzött kötbérkötelmet vállalni, ami nevesített ajánlat értékelési szempont. A 0,1%-os napi kötbérmérték csökkentése és a 10%-os felsõ határtól való bármilyen irányú eltérés nem megengedett."<br>
Ajánlatkérõ a megnevezett dokumentációban elõírja: ajánlattevõ a feladat bonyolultságára tekintettel készítsen egy általa célszerûnek ítélt mélységû ismertetést az elvégzendõ részfeladatok megoldásának módjairól, kitérve az organizációs kérdésekre (anyagok mozgatása és deponálása, emelõgépek telepítése, a megvalósulási ütemtervben szereplõ adatok szöveges kiegészítése és/vagy magyarázata, ideiglenes és melléklétesítmények kialakítása és elhelyezésének módja, felvonulási és szociális létesítmények kialakítása és elhelyezése, stb.).<br>
Az egész rekonstrukció folyamatos és zökkenõmentes megvalósítása érdekében ajánlatkérõ közli: ajánlattevõ készítsen megbontásában munkanemenkénti, idõtagolásában dekádonkénti részletességû, az egész létesítmény megvalósítását felölelõ, egyszerûsített vonalas ütemtervet. Ennek tartalmaznia kell – piros színû vonalakkal bejelölve – azon szakterületek részére biztosítandó idõszakokat is, amelyek vállalkozásba adása jelen eljárásnak nem tárgya, de azok a tenderanyagból ajánlattevõ részére áttekinthetõek. Mivel ajánlattevõk egy része színházépítési tapasztalattal nem rendelkezik, az esélyegyenlõség javítása érdekében ajánlatkérõ segédletként (9. sz. melléklet) tapasztalati adatokat javasol figyelembe venni.<br>
Az ütemterv folyamatvonalaira fel kell vezetni a dekádonkénti tervezett létszámot, legalsó soraként pedig havonként beütemezni a pénzügyi teljesítést abszolút számmal és a teljes összeg százalékában. Ezzel kapcsolatban betartandó arányszám az éves viszonylatok között: 1998 évben 60%, 1999 évben 40%.<br>
Az ajánlatkérõ még az ajánlatok értékelését megelõzõ idõpontban, 1997. november 26-án pontozásos kiértékelési rendszert állított össze, és alkalmazott a benyújtott ajánlatok értékelési folyamatában. Ez tartalmazza az alábbi megállapításokat:<br>
"I. Az ajánlati árra adható pontok száma: 80<br>
II. A többi elbírálási szempontra adható: 20<br>
<br>
I. Az ajánlati ár pontozása<br>
A legalacsonyabb ajánlati árat tartalmazó ajánlat kap 80 pontot, az ezt követõ ajánlatok lineárisan kevesebb pontot kapnak, tehát a képlet:<br>
Ajánlati ár – legalacsonyabb ajánlati ár/a legalacso-nyabb ajánlati ár 1/80-ad része = a levonandó pontok száma.<br>
II. Az egyéb feltételek pontozásának elõírása tartalmazza:<br>
"1.A szerzõdéses feltételek elfogadása: 7 pont<br>
A nem kiemelt feltételek el nem fogadása esetén (mérlegelés alapján) levonható maximum: 4 pont.<br>
A nem kiemelt feltételekben ajánlott többletvállalásokat az esetleges holtverseny eldöntésénél lehet figyelembe venni.<br>
<br>
2. Kedvezõbb határidõ vállalása (mint kiemelt feltétel) esetén adható pontok száma maximum 3 pont.<br>
<br>
3. Megvalósulási ütemtervre (összhang a kiírással, illetve a pénzügyi és mûszaki teljesítés egymással) adható pontok száma maximum 2 pont, a szakmai kiértékelés alapján.<br>
<br>
4. Az organizációs leírásra adható pontok száma maximum 2 pont, a szakmai kiértékelés alapján.<br>
<br>
5. A kedvezõbb kötbérfeltételek (mérték, stb.) (mint kiemelt feltétel) esetén adható pontok száma maximum 2 pont.<br>
<br>
6. A kedvezõbb garanciális feltételek és az arra adott biztosíték (mint kiemelt feltétel) esetén adható pontok száma 2+2 = 4 pont."<br>
Ajánlatkérõ 1997. december 16-án hirdetett eredményt. Nyertes ajánlattevõként hirdette ki a KÉSZ Kft.-t, míg a Középület-építõ Rt. ajánlatát a második helyezett ajánlatnak értékelte.<br>
Az 1997. december 19. napján kelt, a Döntõbizottsághoz december 20-én érkezett beadványban a Középület-építõ Rt. jogorvoslati kérelmet terjesztett elõ.<br>
Kérelmezõ sérelmezi ajánlatkérõ eljárást lezáró döntését. Álláspontja szerint, ha az ajánlatkérõ következetesen ragaszkodott volna az általa közzétett elbírálási szempontokhoz, akkor az õ ajánlatát kellett volna – mint összességében legelõnyösebb ajánlatot – nyertesnek kihirdetnie. Ezen álláspontja indokolásaként bemutatja: a "vállalkozói díj" – mint elsõként értékelendõ szempont – tekintetében benyújtott ajánlata 1 376 881 200 Ft bruttó összeget tartalmazott, szemben a nyertesnek kihirdetett KÉSZ Kft. 1 401 815 669 Ft-os ajánlatával.<br>
Az 1998. január 9-én megtartott döntõbizottsági tárgyaláson részben kiegészítve jogorvoslati kérelmét közölte, hogy a vállalási ár tekintetében ajánlata 24,9 M Ft-tal alacsonyabb, mint a nyertesnek hirdetetté.<br>
Tárgyaláson a "vállalkozói díj" kategóriához kapcsolta a kötbérfizetést is és elõadta: ha mindkét vállalkozónál azonos (a KÉSZ Kft. által közölt 1999. május 15.) befejezési idõponttal számolunk, akkor a KÖZÉV Rt. kedvezõbb ára még szembetûnõbb, mert 1999. május 15-én történõ teljesítése (61 nap késedelme) esetén a kötbér 84 millió forintos összege a végszámlából levonásra kerülne, így annak összege 1293 millió forint lenne.<br>
Nézete szerint a KÉSZ Kft. 1402 millió forintos összegéhez még hozzáadható az a mintegy 2,8 millió forint kamatveszteség is, amely a megrendelõt akkor éri, ha elfogadja a KÉSZ Kft. 15 nappal korábbi fizetésre felajánlott engedményét.<br>
Teljesen újszerû elõadást terjesztett elõ kérelmezõ a jótállási kötelezettség és a jóteljesítési garancia számítási lehetõségérõl, amikor a két ajánlattevõ ajánlata megfelelõ részeinek idézése után kifejtette: részvénytársaságuknál az elmúlt 8 évben a tényleges jótállási és szavatossági költségek nem érték el a 0,5%-ot sem, és az általunk felajánlott 3%-os garancia ennek több mint hatszorosa.<br>
Elõadása szerint a sokéves tapasztalati tények mutatják, hogy a jótállási és szavatossági igények mintegy 97–99%-a az elsõ 12 hónapban merült fel, és az ezt követõ évekre a meghibásodásoknak alig 1–3%-a maradt.<br>
Az elõzõekbõl következõen úgy gondolja, hogy a KÖZÉV Rt által 18 hónap+60 nap idõtartamra vállalt jóteljesítési garancia többszörös biztonságot jelent megrendelõ részére.<br>
Kérelmezõ részben kiegészítve írásbeli jogorvoslati kérelmét a késedelmi kötbér tekintetében elõadta az alábbiakat:<br>
– "KÖZÉV Rt.-nél a kötbérkötelezettség kezdete: 1999. március 16., mértéke 0,1%<br>
– KÉSZ Kft.-nél a kötbérkötelezettség kezdete: 1999. május 16., mértéke 0,2%<br>
Ha a KÖZÉV Rt. csak a KÉSZ Kft. által vállalt határidõre (tehát 2 hónap késedelemmel) teljesít, az 1999. május 16-án esedékes – és végszámlájából szerzõdés szerint levonásra kerülõ – kötbér mértéke csaknem eléri a 84 millió forintot.<br>
Az elõzõekbõl következik, hogy a KÖZÉV Rt. által vállalt kötbér összege egészen 1999. július 10-ig nagyobb a KÉSZ Kft. által megjelölt értéknél. Tehát csaknem 4 hónapnak kell teljesítés nélkül eltelnie ahhoz, hogy a KÉSZ Kft. által vállalt kötbér összege elérje a KÖZÉV Rt. által megajánlott értéket.<br>
A csaknem 4 hónapot (25%-ot) elérõ késedelem azonban az ilyen jellegû munkánál, a 15 hónapos kivitelezési idõtartamnál és az 1 millió forintot meghaladó napi kötbérösszegnél elképzelhetetlen. A végsõ határidõként megjelölt 1999. június 30-án:<br>
– a KÖZÉV Rt. által vállalt kötbérkötelezettség 146 millió Ft – a KÉSZ Kft. által vállalt kötbérkötelezettség 129 millió Ft".<br>
Nézete szerint a KÖZÉV Rt. által vállalt kötbérfeltételek jelentõsen kedvezõbbek a kiíró részére.<br>
A teljesítési határidõ vonatkozásában kérelmezõ a tárgyaláson megismételte jogorvoslati kérelmében is hangsúlyozott elõadását. Kifejtette: az elõírt követelményeknek mindkét ajánlat eleget tett (belül maradt a meghatározott dátumhatárokon), a KÖZÉV Rt. azonban 2 hónappal rövidebb kivitelezési idõtartamot vállalt, ezért ajánlata vitán felül kedvezõbb, mint a KÉSZ Kft. ajánlata.<br>
Kérelmezõ a jogorvoslati kérelmében a fizetési feltételek kérdésével nem foglalkozott, de a tárgyaláson e vonatkozásban is kiegészítette kérelmét elõadva: <br>
"KÖZÉV Rt. elfogadta a versenyfelhívásban megjelölt 30 napos fizetési határidõt.<br>
KÉSZ Kft. felajánlotta, hogy 15 nappal korábbi fizetés esetén 0,62% engedményt ad.<br>
A 0,62%-os engedmény 8,7 millió forintnak felel meg.<br>
Ha azonban 20%-os betéti kamatot feltételezve kiszámítjuk a 15 nappal korábbi fizetés miatt bekövetkezett megrendelõi kamatveszteséget, ennek értéke 11,5 millió Ft.<br>
Összevetve az engedmény és a kamatveszteség értékét megállapítható, hogy a KÉSZ Kft. engedménye által megrendelõ kedvezõtlenebb helyzetbe kerül, és (11,5-8,7 =) 2,8 millió Ft veszteséget kell elszenvednie."<br>
Kérelmezõ az 1997. december 20-án érkezett jogorvoslati kérelmében kérte: a Döntõbizottság semmisítse meg az ajánlatkérõ eljárást lezáró döntését, kötelezze a jogsértõ ajánlatkérõt az eljárási díj és költségek viselésére, s ideiglenes intézkedésként a Döntõbizottság a még meg nem kötött szerzõdés megkötését tiltsa meg. Ez utóbbi kérelmét – arra a tényre figyelemmel, hogy ajánlatkérõ a nyertesnek kihirdetett céggel a szerzõdést 1997. december 19-én megkötötte – az 1998. január 9-i tárgyaláson visszavonta.<br>
Az ajánlatkérõ a jogorvoslati kérelemre írásban részletesen közölte észrevételeit és ellenvetéseit.<br>
Kifejtette: az ajánlati dokumentáció részeként rendelkezésre bocsátott szerzõdéstervezet leglényegesebb elemeit a felhívásban külön értékelési szempontonként hirdette meg, és a részletes ajánlati kiírásban nyomatékosan, tételesen kiemelte, hogy a szerzõdéstervezet szerinti mértékeket minimumnak, mintegy érvényességi feltételnek tekinti.<br>
Elõadta: a KÖZÉV Rt. volt az egyetlen ajánlattevõ, amely ezen külön nevesített szempontokra – a határidõ kivételével – nem reagált, arra pedig külön felhívták a figyelmet a részletes kiírásban, hogy a jóteljesítési bankgarancia idõtartamát (mint biztosítékot) akkor növeljék, ha magát a jótállás idejét (mint alapkötelezettséget) is növelik.<br>
A teljesítés vállalt határidejét egyébként nyilván csak összefüggéseiben, az egyéb szerzõdéses feltételekkel összehangolva lehet értékelni.<br>
A nyertes KÉSZ Kft. egy év helyett három év jótállást vállalt, erre évente csökkenõen 6%-3%-1% jóteljesítési bankgaranciát nyújtott, a késedelmi kötbér napi mértékét megduplázta. Emellett pozitívan eltért a szerzõdéses alapfeltételektõl a 30 napnál korábbi megrendelõi fizetésekre kínált árengedménnyel, vállalt határideje pedig a legkevesebb kölcsönös kockázatot hordozta.<br>
Határidõ-ügyben ezen kívül mérlegelték a KÉSZ Kft. azon ajánlatát is, hogy vállalta: amennyiben megrendelõ a részére kötelezõ határidõk közül bármilyen okból csak késedelmesen tud teljesíteni, vállalkozó csak abban az esetben hivatkozik akadályoztatásra, amennyiben megrendelõ késedelme vállalkozó végsõ határidejének teljesítését nyilvánvalóan és behozhatatlanul ellehetetleníti.<br>
Az ajánlatkérõ Madách Színház az összességében legelõnyösebb [Kbt. 34. § (1) bekezdés b) pontja] ajánlat kiválasztása szempontjából a következõ helyzettel állt szemben:<br>
<br>
1. "Ajánlati ár szempontjából legkedvezõbb a KÖZÉV Rt., a második a KÉSZ Kft. ajánlata. Az eltérés mértéke mintegy 25 M Ft (1,8%).<br>
<br>
2. Szerzõdéses feltételek elfogadása: mindkét ajánlattevõ teljeskörûen elfogadta az alapfeltételeket, a nem kiemelt feltételek tekintetében a KÉSZ Kft. tett pozitívan eltérõ ajánlatot (korábbi fizetés esetére adott árengedmény).<br>
Határidõ: a KÖZÉV Rt. rövidebb, de mindkét fél számára kockázatosabb határidõt vállalt, a KÉSZ Kft. által vállalt határidõ késõbbi, de kevésbé kockázatos, és az ajánlatkérõ számára igen kedvezõ mellékfeltételt ajánl.<br>
<br>
3. Építési és pénzügyi ütemterv: szakértõi vélemény szerint mindkét ajánlattevõé megfelelõ. Organizációs leírás: szakértõi vélemény szerint valamennyi pályázóé túl általános.<br>
Kötbér mértéke: a KÖZÉV Rt. napi 0,1%-ot, a KÉSZ Kft.. napi 0,2%-ot vállalt.<br>
<br>
4. Szavatosság mértéke, idõtartama, jóteljesítési garancia: a KÖZÉV Rt. 1 évjótállást vállal, melyre 3%-os bankgaranciát nyújt.<br>
A KÉSZ Kft. 3 év jótállást vállal, melyre elsõ évben 6%, a másodikban 3%, a harmadikban 1% bankgaranciát nyújt."<br>
Hangsúlyozta továbbá: "a 2. és 3. számú feltételcsoportokban a két ajánlat közel egyenértékû, az ajánlatkérõ által elvárt határidõre, megfelelõ ütemben és szervezettséggel, a feladat megvalósítása mindkét ajánlattevõ esetében megnyugtatóan biztosítottnak látszik. Ezért a nyertes kiválasztása azon kérdés megválaszolásával kell történjen: ajánlatkérõ számára a 25 M Ft-tal kisebb ajánlati ár, avagy a két évvel hosszabb – és pénzügyileg meggyõzõen alátámasztott – jótállás a kedvezõbb.<br>
Ajánlatkérõ ebben a megközelítésben a hosszabb jótállási idõt vállaló KÉSZ Kft. ajánlatát minõsítette a legkedvezõbbnek."<br>
Elõadta: az ajánlatokat a lebonyolító szakemberei által készített, valamennyi ajánlatot részleteiben feldolgozó és egymással is összehasonlító kiértékelõ dokumentáció alapján 9 tagú szakmai bírálóbizottság vitatta meg, a tervezõ és egy külön felkért jogi szakértõ véleményét is kikérve. A vitát követõ egyénenkénti jegyzõkönyvi nyilatkozattétel során a KÉSZ Kft. ajánlatát 5 fõ, a KÖZÉV Rt. ajánlatát 2 fõ bizottsági tag minõsítette a legkedvezõbbnek.<br>
Pontozásos rendszerû számításos összehasonlítást is végeztek a pályázatok kiértékelésére, ennek eredményeképpen egyértelmûen a KÉSZ Kft. ajánlata lett a nyertes.<br>
A kérelmezõ kérésére 1998. január 9-én megtartott tárgyaláson elõterjesztett kérelemkiegészítésre reagálva ajánlatkérõ képviselõje kérte, hogy a Döntõbizottság ne fogadja el kérelmezõ feltételezésen nyugvó, csak esetlegességekre épített és egyébként is megtévesztõ eredményt adó eszmefuttatásait. A "játék a számokkal" elnevezést használva a kérelmezõ elõadására kifejtette: az jogilag értelmezhetetlen és kezelhetetlen, logikátlan, tartalmában sem igaz, és valótlan. Például a kifizetést megelõzõ kamatozási lehetõség abszurd, mivel köztudomású, hogy nem az ajánlatkérõ fizet, hanem a kollaudált és elismert számla ellenében az Államkincstár. Éppen ezért légbõl kapott, és valótlan a kifizetésig történõ kamatozás lehetõsége.<br>
Nem elfogadható a késedelmi kötbérrõl, a jótállási kötelezettségrõl és a jóteljesítési garancia kérdéskörérõl kifejtett kérelmezõi álláspont sem, már csak azért sem, mert a kiindulási alapjuk olyan spekulatív feltételezést tartalmaz, ami teljességgel életszerûtlen.<br>
Kifejtette: a jótállási kötelezettség és a jóteljesítési garancia nyertes által ajánlatában foglalt megajánlása azért is kiemelkedõ jelentõséggel bír, mert ez esetben a vállalt határidõn belül az e célra külön számlán rendelkezésre álló pénzügyi garanciakeretbõl azonnal mód nyílik egy esetleges meghibásodás haladéktalan kijavítására.<br>
Hangsúlyozta: a színház különös világ, itt nincs reális mód arra, hogy évekig bizonytalanság legyen egy felmerült meghibásodás kijavításának jogosságát illetõen, illetve arról, hogy a kijavítás a szavatosság körében elvégezhetõ-e avagy sem, s ennek következtében a felmerült jogvita esetleg éveket igénybe vevõ bírósági eldöntéséig a bizonytalanság és a pénzhiány miatt az elõadás megtarthatatlanná váljon.<br>
Köztudomású tény: a színház igen szigorú és szûkre szabott gazdasági lehetõségekkel rendelkezik, épp ezért ajánlatkérõ számára a nyertesnek hirdetett KÉSZ Kft. ajánlatában foglalt jótállási kötelezettség és jóteljesítési garancia fontos értékelési szempont volt.<br>
Álláspontja szerint a közbeszerzési eljárást lezáró ajánlatkérõi döntés megalapozott és jogszerû, ezért kérte a jogorvoslati kérelem elutasítását.<br>
Az ügyben egyéb érdekeltként szereplõ ajánlattevõk a jogorvoslati kérelemre érdemi észrevételt nem tettek.<br>
A Döntõbizottság a rendelkezésére álló írásbeli ajánlati dokumentumokat részleteiben egymással összevetette és értékelte, a kérelmezõ és az ajánlatkérõ nyilatkozatainak egyenkénti és összességében történõ vizsgálata és az értékelési dokumentáció alapján az alábbiakat állapította meg:<br>
A jogorvoslati kérelem nem megalapozott.<br>
A közbeszerzésekrõl szóló 1995. évi XL. törvény (továbbiakban: Kbt.) 43. § (1) bekezdése és a Kbt. 56. § (1) bekezdése tartalmazza alábbiakat:<br>
"Az ajánlattevõnek az ajánlati felhívásban, illetve a dokumentációban meghatározott tartalmi és formai követelményeknek megfelelõen kell ajánlatát elkészítenie. Az ajánlatnak tartalmaznia kell az ajánlattevõ kifejezett nyilatkozatát a felhívás feltételeire, a szerzõdés teljesítésére és a kért ellenszolgáltatás összegére..."<br>
"Az ajánlatkérõ az ajánlatokat az ajánlati felhívásban meghatározott értékelési szempontok alapján bírálja el."<br>
A Kbt. 59. § (1) bekezdése szerint az eljárás nyertese az, aki az ajánlatkérõ részére az ajánlati felhívásban (és a dokumentációban) meghatározott feltételek alapján a 34. § (1) bekezdésében meghatározott elbírálási szempontok egyike – jelen esetben az összességében legelõnyösebb ajánlat kiválasztása – szerint a legkedvezõbb ajánlatot tette.<br>
Az elsõ értékelési szempont a vállalási ár, amelyet kérelmezõ a legalacsonyabb, 1,377 millió forint, a KÉSZ Kft. az ezt követõ legalacsonyabb, 1,402 millió forint értékben ajánlott meg. Ajánlatkérõ az összes adható pontszám 80%-ában állapította meg a vállalási ár értékelését. Kérelmezõ ajánlata a legmagasabb pontszámot kapta, mint a legalacsonyabb vállalási ár. Ajánlatkérõ empirikus matematikai képlettel meghatározta a levonandó pontok számát, amellyel a magasabb ajánlati árak esetében a maximálisan adható pontszámot csökkentette. A második legkedvezõbb árat a KÉSZ Kft. ajánlotta, amelyre az ajánlatkérõ a kérelmezõ részére adottnál kevesebb, azaz 78 pontot adott.<br>
A szerzõdési feltételek minél teljesebb körû elfogadását – mint a második elbírálási szempontot – mind kérelmezõ, mind a KÉSZ Kft. egyenlõ mértékben teljesítette, amelyre az ajánlatkérõ az elérhetõ maximális pontszámot adta.<br>
A vállalási határidõt kérelmezõ 1999. március 15., a KÉSZ Kft. 1999. május 15. napjában jelölte meg. A korábbi teljesítésért az ajánlatkérõ kérelmezõnek a legmagasabb pontértéket adta, míg a KÉSZ Kft. ajánlatát 1 ponttal kevesebbre értékelte.<br>
A harmadik elbírálási szempont a fizetési ütemezés, az organizációs leírás amelyet kérelmezõ és a nyertes azonos minõségben teljesített –, valamint a megajánlott kötbér ménéke volt, amelyet az ajánlatkérõ a dokumentációban rögzítettek szerint nevesített ajánlat értékelési szempontként jelölt meg. A kötbér legalacsonyabb értékét az ajánlatkérõ 0,1%-ban állapította meg. Kérelmezõ ajánlatában 0,1%-os, a KÉSZ Kft. 0,2%-os értéket vállalt. A kötbér vállalás többlete miatt a KÉSZ Kft. ajánlata jobb volt, s ez a kapott pontokban is kifejezésre jutott.<br>
A Döntõbizottság nem fogadta el kérelmezõ azon – már részletesen idézett feltételezésen alapuló számításait, amely az általa vállalt határidõ teljesítésének esetleges késedelmét és a KÉSZ Kft. által rögzített határidõre történõ módosulását úgy állítja be, hogy az így eltelt két hónapos idõtartam alatt a fizetendõ kötbér az ajánlatkérõ számára közel 84 millió forint nyereséget eredményezne. Nem fogadta el ezt a spekulatív érvelést több indok miatt.<br>
Nem fogadhatta el azért sem, mert köztudomású tény: az ajánlatkérõ a határidõ teljesítésében érdekelt – az 1999. évi színházi évad megnyitása miatt is – és nem abban, hogy az ajánlattevõ által megjelölt határidõt megismerve és tudomásul véve, a továbbiakban esetleges késedelmes teljesítésre vonatkozóan anyagi elõnnyel számoljon.<br>
Ilyen elõny azonban – feltételezve, de nem megengedve – egyébként sem következhetne be az ajánlatkérõnél, mivel a beruházás pénzügyi forrását az Államkincstár kezeli, és folyósítja. Ez a tény igaz a kérelmezõnek a feltételezett kamat számítására vonatkozó elõadására is, amely a 30 napos átutalási határidõ, a KÉSZ Kft. által megajánlott 5, 10 és 15 nap csökkentése esetén adott árengedmény mértékét veti össze a korábbi számlakiegyenlítés miatt keletkezett, az ajánlatkérõt ért kamatveszteséggel.<br>
A Döntõbizottság a dokumentumok vizsgálata alapján megállapította, hogy az ajánlatkérõ az árengedmény mértékét értékelése során – ez az elbírálási szempontok között nem szerepelt – nem vette figyelembe. A megajánlott kötbérre vonatkozóan a KÉSZ Kft. a legtöbb pontot kapta, míg kérelmezõ nem kapott pontértéket, mert csak a dokumentációban elõírt minimális mértéket vállalta ajánlatában.<br>
Az elbírálás negyedik szempontja a jóteljesítési garancia és a szavatosság, ezeket az ajánlatkérõ nevesítette a dokumentációban. Kérelmezõ mindkettõre vonatkozóan csak a szerzõdéstervezetben elõírtakat, tehát a minimumot vállalta. A KÉSZ Kft. jótállási kötelezettségét az elõírt 12 hónap helyett 36 hónapban, a jóteljesítési garanciát az elõírt 18 hónap+60 napon és 3% értéken túlmenõen 36 hónap+60 napban, illetve elsõ évre 6%, a második évre 3%, a harmadik évre 1% értékekben ajánlotta meg. Az elõírt feltételeknél lényegesen többet vállalt a KÉSZ Kft., amely az ajánlatkérõ számára a jótállási helytállás anyagi fedezetének egyidejû biztosítása mellett kedvezõbb körülményeket nyújt, mint kérelmezõé.<br>
A Döntõbizottság álláspontja szerint nem fogadható el a kérelmezõ – már idézett – azon felvetése, amely szerint az elmúlt években jótállási és szavatossági költségei nem érték el a 0,5%-ot sem, ezért az általa felajánlott 3%-os garanciával hatszorosan többet ajánlott az átlaghoz képest. Ajánlatkérõ 3%-nál kisebb jóteljesítési garanciát – kiírása értelmében – nem fogadhatott volna el, ezt érvényességi szempontnak kellett tekintenie, továbbá az ajánlatkérõ diszkrecionális joga saját mûszaki és gazdasági biztonsága érdekében az általa elvártnál magasabb megajánlott idõtartamokat és a teljesítést biztosító többlet pénzforrás felajánlását elfogadni, és többre értékelni, amint azt jelen elbírálási szempont esetében is tette. A KÉSZ Kft. ajánlata tehát vitán felül kaphatta ajánlatkérõtõl a maximális 4 pontot. Kérelmezõ azért nem kapott pontot, mivel csak az e tekintetben elõírt minimum feltételt teljesítette ajánlatában.<br>
A már hivatkozott Kbt. 43. § (1) bekezdése világosan és egyértelmûen kimondja, hogy az ajánlattevõnek az ajánlatkérõ által közzétett ajánlati felhívásban és dokumentációban meghatározott tartalmi és formai követelményeknek megfelelõen kell ajánlatát elkészítenie.<br>
Nem vitás tehát, hogy a törvény kategorikus imperativus megfogalmazást ad, következésképp az ettõl való eltérés nem megengedett. A jelen határozat tényállási részében világosan és egyértelmûen kifejezésre jut az ajánlatkérõ azon manifesztálódott szándéka, miszerint a szempontokat és a fontossági sorrendet, a szempontokon belüli értékelési alszempontokat valamennyi ajánlattevõ részére meghatározta. A Döntõbizottság az ajánlatok és az értékelési dokumentumok vizsgálata alapján arra a megállapításra jutott, hogy a mindenki számára meghirdetett elvárásokhoz, azok alszempontjaihoz az ajánlatkérõ az értékelési eljárás során mindvégig következetesen ragaszkodott. Ez a tevékenység nem tért el, sõt teljesen mértékben azonos volt a törvény 56. § (1) bekezdés elsõ mondatában írt cogens rendelkezéssel, miszerint a megadott értékelési szempontok alapján kell ajánlatkérõnek az ajánlatokat elbírálnia. A Döntõbizottság értékelõ elemzésének eredménye szerint az ajánlatkérõ jelen esetben a döntése meghozatalakor nem tért el az ugyan- csak cogens elõírást tartalmazó Kbt. 59. § (1) bekezdés rendelkezésétõl sem.<br>
Mindez részleteiben az alábbiakat jelenti: a tárgyi ügyben az ajánlatkérõ világosan, egyértelmûen meghatározta az elbírálás szempontjait, ezt a K. É.-ben közzétette, továbbá részleteire lebontva az ajánlattevõk részére készített dokumentációban ismertette. Az értékelõ tevékenység során matematikai rendszert is alkalmazott, melynek elveihez következetesen ragaszkodott a végsõ döntés kialakítása során is. Ez a rendszer biztosította az összes meghirdetett szempont érvényesülését, továbbá azt a fontossági sorrendet is, amelyet az ajánlatkérõ elõre meghatározott. Indokolt itt visszautalni a jelen határozat tényállási részének azon megállapítására: hogy még az ajánlatok bontását megelõzõ idõpontban alakította ki ajánlatkérõ az objektív döntést elõsegítõ matematikai értékelési rendszerét.<br>
Ennek mélységeit vizsgálva a Döntõbizottság megállapította, hogy az elsõ elbírálási szempontból adott pontszám – a legmagasabb és a legalacsonyabb vállalási ár viszonylatában – a nyolcvan és a hatvanegy pont között oszlott meg. (Miután a Döntõbizottság az összes rendelkezésére álló beérkezett ajánlat adatait vizsgálat tárgyává tette, ezen alapul a fenti ténymegállapítás.)<br>
A Döntõbizottság álláspontja szerint a kérelmezõ által vitatott értékelésben az ajánlatkérõnek joga volt kimondani, hogy 13,5 millió forint árkülönbözet jelent (a vállalkozási árban) 1 pont különbséget az általa felállított matematikai értékelési rendszerben – és nem többet – miután ez tükrözi igazán azt, hogy a vállalkozási árnak mekkora jelentõsége van a jelen közbeszerzési eljárásban a meghirdetett elbírálási szempontok viszonylatában az egyes számú elbírálási szemponton belül.<br>
A Döntõbizottság álláspontja szerint az ajánlatkérõ joga, hogy pontosan meghatározza a felhívásban elõírásait, az viszont már törvénybõl fakadó kötelezettsége, hogy ezekhez a meghirdetett elõírásokhoz következetesen ragaszkodjon. Ugyancsak elvitathatatlan joga az ajánlatkérõnek, hogy az egyes elbírálási szempontokon belül az ajánlatok közötti különbségek jelentõségét meghatározza, de itt egyrészt a törvény elõírásaihoz, másrészt a saját maga által meghirdetett és közzétett elvárásokhoz kötve van. A jelen ügyben ezeket a szabályokat az ajánlatkérõ nem szegte meg. Az általa elvégzett, több szempontot külön-külön értékelõ elbírálás során az objektív elbírálásra törekedett. Ennek során a Döntõbizottság azt állapította meg, hogy az egyes szempontokon belül bizonyos alszempontoknak nagyobb jelentõséget tulajdonított ajánlatkérõ, de ezzel az értékelési rendszerrel nem változtatott azon az elõírásán, hogy a sorrendben elõbb felsorolt szempontok jelentõsége a döntés kialakítása során nagyobb súllyal érvényesült, mint a fontossági sorrendben késõbb elhelyezkedõ szempontoké, következésképp nem sértette meg a törvénybõl fakadó súlyozási rendet sem. Ez bizonyítható többek között azzal is, 1., 2., 3., 4. elbírálási szempontokat felsorakoztatjuk, és a dolog természetébõl következõen ezek végösszesen értéke 100%, akkor az elsõ értékelési szempont az ajánlatkérõ értékelési rendszerében 48%-ot, a második értékelési szempont 26%-ot, a harmadik értékelési szempont 15%-ot, míg a negyedik értékelési szempont 11%-ot képviselt.<br>
Számszakilag egyértelmûen bizonyítható, hogy a tárgyi ügyben a legmagasabb összegû vállalkozási ár 61 pontot kapott, míg a legalacsonyabb 80 pontot, következésképp a kettõ közötti differencia 19 pont volt. Bizonyított továbbá az is, hogy a nyertesnek hirdetett ajánlat a vállalkozási ár szempontjából 2 ponttal kevesebbet (78 pontot) kapott, a kérelmezõ maximális 80 pontjával szemben.<br>
A második elbírálási csoportban a maximálisan adható pontszám 7+3, azaz 10 pont volt, ezt adta ajánlatkérõ a kérelmezõ ajánlatára, ugyanakkor a kérelmezõével szemben kis mértékben kedvezõtlenebb kivitelezési határidõ vállalás miatt a nyertesnek minõsített KÉSZ Kft. vonatkozásában az ajánlatkérõ 1 pont levonást alkalmazott, következésképp a második elbírálási szempontra a KÉSZ Kft. 9 pontot kapott. Ez az alszempont szerinti értékelés teljes mértékben lefedi az ajánlatkérõnek az ajánlattevõkkel a részletes dokumentációban egyértelmûen közölt elvárási rendszerét. Ugyanis mind a nyertes ajánlat, mind a kérelmezõi ajánlat a dokumentációban rögzített elfogadható idõintervallumon belül tartalmazott befejezési határidõt, mégis a kérelmezõi ajánlat e vonatkozásban jobb volt, és ez súlyának megfelelõ mértékben jutott kifejezésre az eggyel magasabb pontszám megadásában.<br>
Nem vitás tehát, hogy az ajánlatok közötti különbséget a kidolgozott és következetesen alkalmazott pontozási rendszer híven tükrözte, elõsegítette az objektív döntés meghozatalát.<br>
A harmadik elbírálási szempont három alszempontra oszlott, és míg az ütemterv és az organizációs leírás tekintetében a két egymással jelenleg összevetett ajánlat azonos szintet képviselt addig, a harmadik alszempont nevezetesen a kötbérfeltétel tekintetében nem vitásan a KÉSZ Kft. által benyújtott ajánlat volt ajánlatkérõ részére kedvezõbb. Ez a közzétett és a dokumentációban egyértelmûen megfogalmazott értékelési szempontrendszer visszatükrözõdik a kapott értékelési pontszámokban, ugyanis a kérelmezõ és a nyertesnek kihirdetett az elsõ két alszempontra 2+1 és 2+1, azaz 3 pontot kapott, míg a kötbérfeltétel értékelésénél a kétségtelenül kedvezõbb ajánlat miatt a KÉSZ Kft. ajánlata kapott 2 pontot. A kérelmezõ ajánlata ezen részét 0 ponttal értékelte ajánlatkérõ.<br>
A negyedik elbírálási szempont tekintetében a kérelmezõ csak és kizárólag az ajánlatkérõi elvárás minimumában tett ajánlatot (amelyet a tényállási részben rögzítetteknek megfelelõen ajánlatkérõ, mint részvételi minimumküszöböt határozott meg), erre figyelemmel mindkét alszempont tekintetében 0 pontos értékelést kapott, szemben a nyertesnek hirdetett ajánlattal, amely bizonyítottan lényegesen magasabb jótállási, illetve bankgarancia-kötelezettséget vállalt, és ezért az elõre meghatározott értékelési rend szerint ez az ajánlat a maximum 2+2, azaz 4 plusz pontot kapott.<br>
A Döntõbizottság az ajánlatkérõ által alkalmazott értékelési módszerrõl megállapította, hogy az a felhívásban és a dokumentációban meghirdetett feltételeknek teljes mértékben megfelelt, mert az egyes szempontokat – azok alszempontjaira is figyelemmel – tekintve a felhívásban közzétettektõl nem tért el, és a fontossági sorrendet sem változtatta meg. Az értékelésben alkalmazott pontszámok azt szolgálták, hogy az ajánlatkérõ döntése matematikailag is objektív bizonyítékokon alapuljon. Az pedig, hogy a felhívásnak a Döntõbizottság álláspontja szerint teljes mértékben megfelelõ értékelési szempontok és azokhoz rendelt maximális ponthatárokon belül a pontszám differenciák hogyan tükrözik az ajánlatok közötti különbséget, az az ajánlatkérõ szuverén és jogszabályilag megengedett elhatározásából következik, és abból logikailag is levezethetõ. A tárgyi ügyben ebbõl a feltételrendszerbõl jogszerûen az a döntés született, hogy az 1. és 2. elbírálási szempontból kismértékben kedvezõbb ajánlat a 3. és különösen a 4. szempontból lényegesen kedvezõtlenebb volt, ezért az 1. és 2. szempontból nyert többletpontokat kiegyenlítette a 3. és 4. szempontból a nyertes ajánlat által kapott többletpontok összessége.<br>
A Döntõbizottság összefoglalóan megállapította, hogy ajánlatkérõ az ajánlati árat és határidõt súlyának megfelelõ értékben vette figyelembe. A szerzõdéses feltételek elfogadását, a mûszaki és fizetési teljesítések ütemtervét, az organizációs terveket tartalmuknak megfelelõen azonosnak értékelte a kérelmezõ, és a KÉSZ Kft. ajánlatainak elbírálásakor. A többletvállalásokban (kötbér, jótállás, jóteljesítési garancia) a KÉSZ Kft. lényegesen kedvezõbb ajánlatot tett, mint kérelmezõ, és ez az alkalmazott matematikai pontozásos rendszerben is érvényre jutott.<br>
Az elbírálási elõírások értelmében az összességében legelõnyösebb ajánlat kiválasztása volt a feladat. Ennek alkalmazása éppen abban különbözik a legalacsonyabb ár szempontjától, hogy a több feltétel szerinti értékelés együttesen dönti el a legkedvezõbb ajánlat kiválasztását.<br>
Mindazok a számítások, amelyek a tárgyaláson becsatolásra kerültek kérelmezõ részérõl, semmiféle összefüggésben nincsenek a felhívás és dokumentáció tartalmával és az ajánlatkérõ értékelésével. Éppen az lett volna törvénysértõ, ha az ajánlatkérõ hasonló feltételezések alapján a felhívás szerinti szempontrendszerét módosította volna. A Döntõbizottság elfogadta az ajánlatkérõnek az 1998. január 9-én megtartott tárgyaláson kérelmezõ által benyújtott beadvánnyal kapcsolatos álláspontját, ugyanis az összes rendelkezésre álló írásbeli dokumentum értékelése alapján megállapította, hogy ez a kérelmezõi beadvány teljes mértékben spekulatív alapokon nyugszik. Annak tartalma ellenkezik a formális logika alapkövetelményeivel is, összességében életszerût-len, hiszen olyan érvelés igazát kívánja alátámasztani, amely ellenkezik mind az ajánlattevõ és az ajánlatkérõ elfogadható és méltányolható, közzétett, minden érdekelt által ismert és méltányolható érdekeivel.<br>
Légbõl kapott és megalapozatlan az az okfejtés is, amely figyelmen kívül hagyja a tárgyi közbeszerzési eljárásban a finanszírozás államilag elfogadott és szabályozott rendszerét. Tehát elfogadhatatlan a kérelmezõi kereset kiegészítésben foglalt spekulatív kamatszámítás, ugyanígy elfogadhatatlan az ott levezetett teljesítési határidõcsúszás és ebbõl fakadóan fennálló ajánlatkérõi pénzügyi érdek összefüggése. Miután ezek a tényszerûségek a jelen ügyben kézzelfoghatók és bizonyítottak, ezért a tárgyaláson benyújtott kérelmezõi okfejtést, mint alaptalant a Döntõbizottságnak el kellett utasítania.<br>
Mindezekre figyelemmel a Döntõbizottság álláspontja szerint helyesen döntött az ajánlatkérõ, amikor a KÉSZ Kft. ajánlatát hirdette ki nyertesként, mert ez áll összhangban az általa közzétett, ajánlattevõk által megismert elvárási és elbírálási szempontokkal.<br>
Az ajánlatkérõ az ajánlatok értékelését a felhívásban meghirdetett értékelési szempontok súlyozott pontjainak összesítésével, a legmagasabb pontszámot elért, az öszszességében legelõnyösebb ajánlatot kiválasztva és hirdette ki a nyertest.<br>
A Döntõbizottság a fentiekben részletezett ténybeli adatok összevetése, analízise, egyenkénti és összességében történt értékelése alapján hozta meg a rendelkezõ részben foglalt döntését, amelyben figyelemmel volt a Kbt. 43. § (1), az 56. § (1) és az 59. § (1) bekezdésében foglaltakra. A döntést a Kbt. 88. § (1) bekezdésének a) pontja alapján hozta meg a Döntõbizottság.<br>
A Döntõbizottság a kérelmezõ jogorvoslati kérelmében foglaltak ellenére nem alkalmazott ideiglenes intézkedést egyrészt, mert meglátása szerint a Kbt. 82. § (1) bekezdésében megfogalmazott törvényi elõfeltételek nem állottak fenn, és egyébként is – a valós tények ismeretében – a kérelmezett ideiglenes intézkedés a jogorvoslati kérelem benyújtásának idõpontjában – a szerzõdés korábban történt megkötése miatt – jogilag teljesíthetetlen volt.<br>
A bírósági jogorvoslatot a Kbt. 89. § (1) bekezdése biztosítja.<br>
<br>
Budapest, 1998. január 21.<br>
<br>
	Ruthner Oszkár s. k.	Dr. Bíró László s. k. <br>
	közbeszerzési biztos	közbeszerzési biztos<br>
<br>
Dr. Monory Bulcs s. k. <br>
közbeszerzési biztos<br>
<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>