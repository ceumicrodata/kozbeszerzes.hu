<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (6028)
</b></h2><FONT size=3><i><u></i></u><br>
<br>
1024 Budapest, Margit krt. 85.<br>
Ikt.sz.: D/137/98.<br>
Üi.: Dr. Csitkei Mária<br>
Telefon: 375-9693<br>
<br>
Tárgy: Az Avermann-Hungaria Kft. jogorvoslati kérelme a Józsefváros Önkormányzat közbeszerzési eljárása ellen<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
Az Avermann-Hungaria Kft. (1108 Budapest, Kozma u. 5–7., képviseli: dr. Lukács György ügyvéd, 2340 Kiskunlacháza, Dózsa György u. 168. – a továbbiakban: kérelmezõ) jogorvoslati kérelmének – melyet a Budapest Józsefváros Önkormányzata "ajánlatkérõ megrendelése alapján 4 m3-es konténerek kihelyezése és elszállítása Józsefváros közigazgatási területérõl" tárgyú közbeszerzési eljárása ellen indított – a Döntõbizottság helyt ad.<br>
A Döntõbizottság megállapítja, hogy az ajánlatkérõ megsértette a közbeszerzésekrõl szóló 1995. évi XL. törvény 53. § (1) bekezdés a) pontjában és az 59. § (1) bekezdésében foglaltakat, ezért 1 000 000 Ft, azaz egymillió forint bírság megfizetésére kötelezi az ajánlatkérõt. Az ajánlatkérõ a bírság összegét a határozat kézhezvételétõl számított 15 napon belül a Közbeszerzések Tanácsa MNB 10032000-0720361-00000000 sz. számlájára köteles befizetni. Kötelezi továbbá a Döntõbizottság az ajánlatkérõt, hogy a határozat kézhezvételétõl számított 15 napon belül fizessen meg a kérelmezõ részére 30 000 Ft igazgatási szolgáltatási díjat, valamint a kérelmezõ jogi képviselõje részére 5000 Ft ügyvédi munkadíjat.<br>
A határozat ellen fellebbezésnek nincs helye. A határozat felülvizsgálatát, annak kézhezvételétõl számított 15 napon belül a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.<br>
<br>
INDOKOLÁS<br>
<br>
A Döntõbizottság a kérelmezõ jogorvoslati kérelme, az ajánlatkérõ észrevétele és a tárgyaláson tett nyilatkozatok, valamint a közbeszerzési eljárás során keletkezett iratok alapján az alábbi tényállást állapította meg:<br>
Ajánlatkérõ nyílt eljárásról szóló ajánlati felhívást tett közzé a K. É. 1998. április 15-én megjelent, 15. számában 4 m3-es konténerek kihelyezése és Józsefváros közigazgatási területérõl a közterületi szemét elszállítása tárgyában. A felhívás tartalmazta az ajánlatkérõ valamennyi feltételét, dokumentáció nem készült.<br>
Az ajánlatban nyilatkozni kellett a következõkre:<br>
– 1 konténer 24 órás idõtartamot meg nem haladó használata esetén mennyi a kihelyezés díja,<br>
– 1 konténer 24 órás idõtartamot meghaladó használata esetén mennyi a kihelyezés díja,<br>
– 1 m3 szemét elszállításának és lerakóhelyre történõ elhelyezésének mennyi az együttes díja.<br>
Ajánlatkérõ 100 000 Ft összegû ajánlati biztosítékot kötött ki, az ajánlattevõknek igazolniuk kellett ennek befizetését.<br>
A felhívás 11. pontja tartalmazta az ajánlattevõk pénzügyi, gazdasági és mûszaki alkalmasságának igazolására kért adatok és tények körét – többek között a <a href="http://net.jogtar.hu/jr/gen/getdoc.cgi?docid=99500040.tv#46">Kbt. 46. § </a>(2) bekezdése szerinti hatósági igazolásokat és nyilatkozatokat kérte becsatolni az ajánlathoz.<br>
Az elbírálási szempont a felhívás 13. pontja alapján a legalacsonyabb ár volt. A felhívásra 2 ajánlat érkezett, a kérelmezõ és Búzás Mihály egyéni vállalkozó ajánlata.<br>
A kérelmezõ ajánlata a konténernek 24 órát el nem érõ és meghaladó idõtartamú használata esetére díjmentes volt, 1 m3 szemét elszállítását és a lerakóhelyre történõ elhelyezését 1480 Ft+12% áfa szolgáltatási díjért vállalta.<br>
A nyertes ajánlattevõ ajánlata úgy szólt, hogy 4 m3-es konténer 24 órás, valamint ezt meghaladó idõtartamra történõ kihelyezését és a lerakás árát 1600 Ft/m3+12% áfa díjért vállalta, összegzésként 7168 Ft/db díjat határozott meg.<br>
Az ajánlatok felbontása május 26-án történt, errõl jegyzõkönyv készült. A bontásnál mindkét ajánlattevõ jelen volt. A jegyzõkönyvben rögzítést nyert, hogy kérelmezõnek június 11-ig pótlólag csatolnia kell ajánlatához a cégbejegyzés kivonatát és a <a href="http://net.jogtar.hu/jr/gen/getdoc.cgi?docid=99500040.tv#46">Kbt. 46. § </a>szerinti nyilatkozatokat.<br>
A jegyzõkönyvben szerepelt továbbá, hogy Búzás Mihály ajánlata nem tartalmaz árajánlatot az 1 m3 szemét lerakóhelyre szállítására vonatkozóan, nem csatolta a vállalkozói igazolványát és elõzõ 2 évi elszámolását, valamint a <a href="http://net.jogtar.hu/jr/gen/getdoc.cgi?docid=99500040.tv#46">Kbt. 46. §-</a>a szerinti igazolásokat és nyilatkozatokat, ezek pótlására június 11-i határidõt kapott. Kérelmezõ a hiányokat a megadott határidõre pótolta. Nyertes ajánlattevõ azonban június 11-ig csak az igazolások egy részét csatolta be, a Nemzeti Kulturális Alap az igazolást június 16-án, a Vízügyi Alap június 12-én adta ki.<br>
A jegyzõkönyvben rögzítve lett, hogy az ajánlatok elbírálásának idõpontja 1998. június 11. 14.00 óra, amelyre ajánlatkérõ az ajánlattevõket meghívta. Ajánlatkérõ a június 12-én tartott eredményhirdetésen Búzás Mihály vállalkozó ajánlatát hirdette ki nyertesnek, ajánlatkérõ a július 14-én tartott tárgyaláson közölte, hogy a nyertes ajánlattevõvel a szerzõdést évi 9 millió Ft vállalkozói díjjal megkötötte.<br>
Az ajánlatkérõ eljárást lezáró döntése ellen a kérelmezõ a június 22-én kelt, a Döntõbizottsághoz június 24-én érkeztetett jogorvoslati kérelmet nyújtott be. Sérelmezte, hogy ajánlatkérõ nem a kérelmezõ, hanem Búzás Mihály vállalkozó ajánlatát hirdette ki nyertesnek, annak ellenére, hogy kérelmezõ álláspontja szerint az elbírálási szempont – a legalacsonyabb ár – tekintetében a kérelmezõ ajánlata volt a jobb. Sérelmezi még, hogy a bontási jegyzõkönyv szerint az ajánlatok elbírálása június 11-én fog történni, ezzel szemben az ajánlatok elbírálása, illetve az eredményhirdetés június 12-én történt.<br>
Kérelmezõ kérte az ajánlatkérõ eljárása jogsértésének megállapítását, bírság kiszabását, valamint ajánlatkérõnek az eljárási díjban és a költségekben való marasztalását. A július 14-én tartott tárgyaláson kérelmezõ a költségigényét pontosította, azt 30 000 Ft igazgatási szolgáltatási díjban és 70 000 Ft ügyvédi munkadíjban határozta meg.<br>
A június 26-i észrevételében ajánlatkérõ közölte, hogy a kérelmezõ és a nyertes ajánlattevõ árajánlata között – a nyertes javára – csak 8%-os különbözet volt, de mivel nyertes ajánlattevõnek 4 éve a kerületben végzett munkájával ajánlatkérõ maximálisan elégedett, a bizottság egyhangúlag nyertes ajánlattevõt szavazta meg nyertesnek. A jogorvoslati eljárásban július 14-én tartott tárgyaláson kérelmezõnek a június 12-i eredményhirdetésre vonatkozó kifogására nézve elõadta, hogy az ajánlatok elbírálása június 11-én történt, de mivel erre az ajánlattevõk nem jelentek meg, másnap hirdetett eredményt. A kérelmezõ jogorvoslati kérelme megalapozott.<br>
A <a href="http://net.jogtar.hu/jr/gen/getdoc.cgi?docid=99500040.tv#43">Kbt. 43. § </a>(1) bekezdése alapján az ajánlattevõnek az ajánlati felhívásban, illetve a dokumentációban meghatározott tartalmi és formai követelményeknek megfelelõen kell ajánlatát elkészítenie. A (2) bekezdés szerint az ajánlattevõ köteles igazolni a szerzõdés teljesítésére való pénzügyi, gazdasági és mûszaki alkalmasságát. Az erre vonatkozó igazolásokat az ajánlathoz csatolni kell. A 46. § (2) bekezdése úgy rendelkezik, hogy az ajánlattevõnek ajánlatához csatolnia kell – többek között – a hatóság igazolását arról, hogy nincs egy évnél régebben lejárt adó-, illeték- vagy társadalombiztosítási járulék-, valamint elkülönített állami pénzalappal szembeni tartozása.<br>
A <a href="http://net.jogtar.hu/jr/gen/getdoc.cgi?docid=99500040.tv#53">Kbt. 53. § </a>(1) bekezdés a) pontja szerint ajánlatkérõnek ki kell zárnia az eljárásból azt az ajánlattevõt, aki a 46. §-ban foglaltak ellenére nyújtotta be ajánlatát. A Döntõbizottság megállapította, hogy a nyertes ajánlattevõ még az ajánlat hiányainak pótlására biztosított június 11-i idõpontban sem csatolta be a Nemzeti Kulturális Alap igazolását és a Vízügyi Alap igazolását. Ily módon a nyertes ajánlattevõ személyében kizárási ok állt fenn, ezért ajánlatkérõnek a nyertes ajánlattevõt a Kbt. 53. § (1) bekezdés a) pontjára tekintettel az eljárásból ki kellett volna zárnia.<br>
Az ajánlatkérõ nem minõsíthette volna nyertesnek Búzás Mihály ajánlatát akkor sem, ha az eljárásból nevezett ajánlattevõt nem kellett volna kizárnia. A <a href="http://net.jogtar.hu/jr/gen/getdoc.cgi?docid=99500040.tv#59">Kbt. 59. § </a>(1) bekezdése kimondja, hogy az eljárás nyertese az, aki az ajánlatkérõ részére az ajánlati felhívásban (és a dokumentációban) meghatározott feltételek alapján a 34. § (1) bekezdésében meghatározott elbírálási szempontok egyike szerint a legkedvezõbb ajánlatot tette. Ajánlatkérõ a felhívásban elbírálási szempontként a legalacsonyabb árat határozta meg.<br>
A kérelmezõ 1 m3 szemét elszállítására és lerakóhelyre történõ elhelyezésére megadott 1480 Ft+12% áfa összegû ajánlatával szemben a nyertes ajánlattevõ 1600 Ft+12% áfa vállalkozói díjra tett ajánlatot, a kérelmezõ ajánlati ára tehát alacsonyabb volt. Ennek ellenére ajánlatkérõ nem az elõnyösebb ajánlatot hirdette ki nyertesnek, ezáltal ajánlatkérõ megsértette a <a href="http://net.jogtar.hu/jr/gen/getdoc.cgi?docid=99500040.tv#59">Kbt. 59. § </a>(1) bekezdését.<br>
Az iratok között fellelhetõ, a Józsefvárosi Önkormányzat Városmûködtetési Bizottsága június 11-i nyilvános ülésérõl készült jegyzõkönyvi kivonatból (218/1998. (VI. 11.) sz. határozat) a Döntõbizottság megállapította, hogy az ülésen megtörtént az ajánlatok elbírálása és az eredmény közlése. Ajánlatkérõ azért csak másnap, június 12-én tartotta meg ajánlattevõk részére az eredményhirdetést, mert a nyilvános ülésen – a bontási jegyzõkönyvben szereplõ meghívás ellenére – nem jelentek meg.<br>
Az ajánlatkérõ jogsértéseire tekintettel a Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. §-</a>ában foglalt jogkörében eljárva a 88. § (1) bekezdés d), f) és g) pontja szerint rendelkezett.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest 1998. július 29.<br>
<br>
Dr. Csitkei Mária s. k.	Kalmárné Diósy Ildikó s. k.<br>
közbeszerzési biztos	közbeszerzési biztos<br>
<br>
Dr. Farkas Gyöngyi s. k.<br>
a Döntõbizottság elnöke<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>