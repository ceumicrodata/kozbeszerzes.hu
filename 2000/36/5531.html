<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (5531)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt. sz.: D.224/11/2000<br>
<br>
Tárgy: a Prolux Kft. jogorvoslati kérelme a DÉMÁSZ Rt. közbeszerzési eljárása ellen<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
A dr. Kovács Sándor ügyvéd (1094 Budapest, Ferenc krt. 35.) által képviselt Prolux Kft. (1139 Budapest, Kartács u. 24–26., a továbbiakban: kérelmezõ) jogorvoslati kérelmének, melyet a DÉMÁSZ Rt. (6720 Szeged, Klauzál tér 9., a továbbiakban: ajánlatkérõ) "közvilágítási fényforrások beszerzése" tárgyú közbeszerzési eljárása ellen nyújtott be, helyt ad, és megállapítja, hogy ajánlatkérõ megsértette az 1999. évi LX. törvénnyel módosított, a közbeszerzésekrõl szóló 1995. évi XL. törvény (a továbbiakban: <a href="http://net.jogtar.hu/jr/gen/getdoc.cgi?docid=99500040.tv#38">Kbt.) 38. §</a> (2) bekezdésére tekintettel a 48. § (1) bekezdését, ezért a Döntõbizottság az ajánlatkérõ közbeszerzési eljárása során hozott valamennyi döntését az ajánlati felhívásig visszamenõleg megsemmisíti.<br>
A Döntõbizottság kötelezi ajánlatkérõt, hogy a kérelmezõ részére a határozat kézhezvételétõl számított 15 napon belül 30 000 Ft, azaz harmincezer Ft igazgatási szolgáltatási díjat fizessen meg.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani.<br>
<br>
INDOKOLÁS<br>
<br>
A Döntõbizottság a rendelkezésére bocsátott iratok, a felek nyilatkozatai, valamint a tárgyaláson elõadottak alapján az alábbi tényállást állapította meg.<br>
Ajánlatkérõ a K. É. 2000. április 26-án megjelent 17. számában tette közzé ajánlati felhívását, a fent meghatározott tárgyban.<br>
Ajánlatkérõ az ajánlati felhívásban meghatározta az ajánlattételi határidõt, amely az ajánlati felhívás közzétételétõl számított 41. nap volt. A dokumentáció átvételének határideje a felhívás megjelenésétõl számított 15 munkanapban volt meghatározva.<br>
A felhívás tartalmazta az ajánlattevõk pénzügyi, gazdasági és mûszaki alkalmasságára kért adatokat és tényeket, valamint a szerzõdés teljesítésére alkalmatlanná minõsítés szempontjait is.<br>
Ajánlatkérõ meghatározta, hogy az összességében legelõnyösebb ajánlatot kívánja kiválasztani a következõ részszempontok szerint:<br>
– Ajánlati ár	súlyszám 40<br>
– Mûszaki értékelés	súlyszám 50<br>
– Kereskedelmi értékelés	súlyszám 10.<br>
Az adható pontszám részszempontonként 100–120.<br>
Az ajánlati felhívás az eredményhirdetés idõpontját az ajánlat beadását követõ 30. munkanapban, a szerzõdéskötés idõpontját az ezt követõ 8. munkanapban írta elõ.<br>
Ajánlatkérõ dokumentációt is bocsátott az ajánlattevõk rendelkezésére, melynek 1. fejezete a gazdasági és jogi részben részletezte a beszerzés tárgyának termékcsoportjait, az ajánlattevõkre vonatkozó elõírásokat, valamint többek között a 15. pontban ajánlatkérõ lehetõvé tette az ajánlattételi határidõ elõtt legkésõbb 10 nappal az ajánlattétellel kapcsolatos kérdések tisztázására konzultáció tartását. Ajánlatkérõ vállalta azt is, hogy a kérdésekre adott írásbeli válaszokat az ajánlattételi határidõ lejárta elõtt 6 nappal az ajánlattevõk részére megküldi.<br>
A dokumentáció II. fejezete a mûszaki részt és az egyéb mellékleteket tartalmazta.<br>
A dokumentációt öt vállalkozás vásárolta meg, amelyek közül a Fõszer Elektroprofil Kft. és a Philips Magyarország Kft., valamint a dokumentációt meg nem vásárló General Elektric Hungary Rt. és az OSRAM Budapest Kft. 2000. május 15-én kelt levelében a Magyar Elektrotechnikai Egyesület Világítástechnikai Társaságát megkereste azzal a kéréssel, hogy a levelük mellékletében 16 pontban felsorolt kifogásaik miatt, melyek az ajánlati felhívással és a dokumentációval kapcsolatban merültek fel, a Világítástechnikai Egyesület elnöke az ajánlatkérõvel vonassa vissza az ajánlati felhívást és a dokumentációt. A közvetítésre felkért társaság elnöke 2000. május 30-án továbbította kísérõlevelével együtt a hozzá írt levelet, és a 16 pontból álló mellékletet ajánlatkérõ vezérigazgatójának.<br>
Az ajánlatkérõ ezt követõen valamennyi, a dokumentációt megvásárolt céget meghívta a 2000. június 5-ére kitûzött prebid konferenciára, melynek során jegyzõkönyvben rögzítette a dokumentációra vonatkozó kifogásokra és kérdésekre adott válaszokat.<br>
A prebid konferencián jelen levõknek a jegyzõkönyvet annak elkészültét követõen átadta, a jelen nem levõ ajánlattevõknek pedig ugyanazon a napon azt faxon továbbította.<br>
Az ajánlattételi határidõre, 2000. június 6-ára a Fõszer Kft., a Philips Magyarország Kft. és a Travill Ker. Kft. nyújtotta be ajánlatát. Kérelmezõ ajánlatot nem tett.<br>
Kérelmezõ 2000. június 9-én nyújtotta be jogorvoslati kérelmét, melyben sérelmezte, hogy ajánlatkérõ nem a törvényben és a dokumentációban elõírt határidõben adta meg a kiegészítõ tájékoztatást a dokumentációval kapcsolatban, és ezért lehetetlenné vált számára megfelelõ ajánlat benyújtása, továbbá álláspontja szerint ajánlatkérõ a prebid konferencián módosította a dokumentációban meghatározott feltételeket, és ezekrõl nem tett közzé hirdetményt új ajánlattételi határidõvel.<br>
Mindezekre tekintettel kérelmezõ módosított jogorvoslati kérelmében kérte a Döntõbizottságtól, hogy a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(1) bekezdés d) pontja szerint állapítson meg jogsértést, semmisítse meg az ajánlatkérõ jogsértõ ajánlati felhívását; továbbá kötelezze ajánlatkérõt a törvény szabályainak megfelelõ eljárásra, és az igazgatási szolgáltatási díj megfizetésére.<br>
Ajánlatkérõ érdemi észrevételében a jogorvoslati kérelem elutasítását kérte. Indoklásul elõadta, hogy õ az ajánlattevõk áttételes és késve feltett kérdései miatt került abba a helyzetbe, hogy nem a dokumentációban és a Kbt.-ben meghatározott határidõben adott választ a kérdésekre. Mivel azonban mindenképpen érdeke volt, hogy eredményesen záruljon az eljárás, és megfelelõ ajánlatokat kapjon, ezért az ajánlattételi határidõ elõtt egy nappal válaszolt az ajánlattevõk kérdéseire. Álláspontja szerint egyébként a prebid konferencián megadott válaszok csak könnyítéseket és pontosításokat jelentettek a dokumentációval kapcsolatban, abban új feltételeket nem állapítottak meg, így a Kbt. által elõírt módosításra sem volt szükség. Elõadta azt is, hogy a konzultáción részt vevõ valamennyi ajánlattevõ az ott elhangzott módosításokat elfogadta.<br>
A Döntõbizottság vizsgálata során megállapította, hogy a jogorvoslati kérelem megalapozott.<br>
A <a href="http://net.jogtar.hu/jr/gen/getdoc.cgi?docid=99500040.tv#38">Kbt. 38. § </a>(1) bekezdése szerint az ajánlattevõ – a dokumentáción kívül – további tájékoztatást kérhet írásban az ajánlattételi határidõ lejárta elõtt legkésõbb tíz nappal az ajánlatkérõtõl ajánlata elkészítéséhez. A tájékoztatás tartalmát az ajánlattevõk számára hozzáférhetõvé kell tenni, a (2) bekezdés pedig kimondja, hogy a dokumentációval kapcsolatos kiegészítõ tájékoztatást az ajánlatkérõ köteles az ajánlattételi határidõ lejárta elõtt legkésõbb hat nappal megadni.<br>
A <a href="http://net.jogtar.hu/jr/gen/getdoc.cgi?docid=99500040.tv#48">Kbt. 48. § </a>(1) bekezdése alapján az ajánlatkérõ az ajánlattételi határidõ lejártáig módosíthatja az ajánlati felhívásban, illetve a dokumentációban meghatározott feltételeket. A módosított feltételekrõl új hirdetményt kell közzétenni, amelyben új ajánlattételi határidõt kell megállapítani. A határidõ ebben az esetben sem lehet a 47. § (1) bekezdésében foglaltaknál rövidebb.<br>
A Döntõbizottság a felek által a tárgyaláson tett nyilatkozatok alapján megállapította, hogy ajánlatkérõ a prebid konferencián több ponton is módosította az ajánlati dokumentáció feltételeit. Ezek a következõk voltak:<br>
– A csomagolással és az átvétellel kapcsolatban a konzultáción került be a dokumentációba az a követelmény, hogy amennyiben egy adott szállítmányban 0,5%-ot meghaladó mértékben találnak nem megfelelõ fényforrásokat, úgy az egész szállítmányt visszaküldik.<br>
– Szintén a prebid konferencián került elõírásra, hogy csak 6 hónapnál nem régebben legyártott fényforrásokat fogad el ajánlatkérõ.<br>
– A dokumentáció eredeti elõírását, mely az üzembe helyezéstõl számított 12 hónap garanciát követelt meg a kompakt fénycsövekre, a prebid konferencián módosították a gyártástól számított 15 hónap garanciális idõre. Erre ajánlatkérõ nyilatkozata szerint azért került sor, mert az egyes fényforrások üzembe helyezésének idõpontját nehezen lehet követni, és az ajánlatkérõ által erre vonatkozóan a dokumentáció 14. oldal 5. pontjában vállalt azon kötelezettség, hogy minden beszerelendõ fényforrásra maradandó módon bejelöli a beszerelés dátumát, nagy többletköltséget és többletmunkát eredményezett volna. Ezt az ajánlatkérõ nem tudta vállalni.<br>
Tekintettel a fent idézett jogszabályhelyekre és arra, hogy ajánlatkérõ a prebid konferencián lényeges szerzõdési feltételeket módosított, megállapítható, hogy ajánlatkérõ mulasztást, illetõleg jogszabálysértést követett el azzal, hogy a változtatások ellenére az ajánlati felhívását nem módosította, és nem állapított meg új ajánlattételi határidõt.<br>
Felhívja azonban a Döntõbizottság a kérelmezõ és az egyéb érdekeltek figyelmét is arra, hogy amennyiben a dokumentációval és az ajánlati felhívással kapcsolatban problémájuk, kérdésük és észrevételük volt, az arra vonatkozó kérdéseiket a Kbt. és a dokumentáció elõírásainak megfelelõen az ajánlatkérõhöz közvetlenül kellett volna intézniük.<br>
A fenti megállapításokra tekintettel a Döntõbizottság a rendelkezõ részben foglaltak szerint határozott, és a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(1) bekezdés c) és d) pontja szerinti jogkövetkezményeket alkalmazta.<br>
A költségek viselésérõl a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(1) bekezdés h) pontja alapján döntött.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 2000: július 10.<br>
<br>
	Dr. Bakonyi Dolli s. k.	Ruthner Oszkár s. k.<br>
	közbeszerzési biztos	közbeszerzési biztos<br>
<br>
Németh István s. k.<br>
közbeszerzési biztos<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>