<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (7254)
</b></h2><FONT size=3><i><u></i></u><br>
1024 Budapest, Margit krt. 85.<br>
Telefon: 356-1337<br>
Fax: 355-5082<br>
Ikt. sz.: D.200/9/1999<br>
<br>
Tárgy: Bokor László és Társa Bt. jogorvoslati kérelme az Országos Haematológiai és Immunológiai Intézet közbeszerzési eljárása ellen<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
Dr. Csevár Antal (1088 Budapest, Bródy S u. 26. IV/3.) ügyvéd által képviselt Bokor László és Társa Bt. (2021 Tahitótfalu, Gábor Áron u., továbbiakban: kérelmezõ) dr. Bodnár Béla (1092 Budapest, Ráday u. 59.) ügyvéd által képviselt Országos Haematológiai és Immunológiai Intézet (1113 Budapest, Daróczi út 24., továbbiakban: ajánlatkérõ) "az Országos Haematológiai és Immunológiai Intézet részére különbözõ típusú közbeszerzési eljárások lebonyolítása az intézet érdekkörében felmerülõ témákban" tárgyú közbeszerzési eljárása ellen benyújtott jogorvoslati kérelmének a Döntõbizottság részben helyt ad.<br>
Megállapítja, hogy ajánlatkérõ megsértette a, <a href="http://net.jogtar.hu/jr/gen/getdoc.cgi?docid=99500040.tv#33">Kbt. 33. § </a>(1) bekezdését, ezért az ajánlatkérõ K. É. 33. számában 1999. augusztus 18. napján megjelent fenti tárgyú ajánlati felhívását megsemmisíti.<br>
Kötelezi a Döntõbizottság az ajánlatkérõt, hogy fizessen meg a kérelmezõnek 15 napon belül 30 000 Ft, azaz harmincezer forint igazgatási szolgáltatási díjat.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.<br>
<br>
INDOKOLÁS <br>
<br>
A Döntõbizottság a kérelmezõ jogorvoslati kérelme, az ajánlatkérõ írásbeli érdemi észrevétele, az ajánlati felhívása, valamint a felek tárgyaláson tett szóbeli nyilatkozata alapján az alábbi tényállást állapította meg.<br>
Az ajánlatkérõ a K. É. 1999. augusztus 18. napján megjelent 33. számában nyílt közbeszerzési eljárásra szóló felhívást tett közzé az ajánlatkérõ részére különbözõ típusú közbeszerzési eljárások lebonyolítása az intézet az érdekkörében felmerülõ témákban. Az ajánlati felhívás a beszerzés tárgyára és mennyiségére vonatkozó többletinformációt nem tartalmazott. Ajánlatkérõ felhívásában kizárta a részajánlattételt, a többváltozatú ajánlattétel lehetõségét biztosította. A teljesítés határidejét az eredményhirdetéstõl számított 2004. december 31-ig tartó határideig állapította meg.<br>
Az ajánlattevõk pénzügyi, gazdasági és mûszaki alkalmasságára kért adatokat és tényeket rögzítette az ajánlati felhívás 11. pontjában, illetõleg az ajánlatok elbírálásának szempontjait a 13. pontban adta meg az alábbiak szerint: az összességében legelõnyösebb ajánlat kiválasztása szempontja szerint kívánja az összességében legelõnyösebb ajánlatot kiválasztani, megállapította az elbírálási szempontok fontossági sorrendjét az alábbiak szerint:<br>
– vállalt szolgáltatás teljeskörûsége (különbözõ típusokra vonatkozóan),<br>
– a bevont személyek szakmai felkészültsége mennyire terjed ki a beszerzés tárgyára,<br>
– ajánlattevõk közremûködésével eddig lefolytatott közbeszerzési eljárásokhoz kapcsolódó jogorvoslati eljárások során kivetett bírság,<br>
– az ajánlattevõ minõségbiztosítási rendszere, kizárólag a beszerzés tárgyára vonatkozóan,<br>
– az ajánlattevõk által az elmúlt 3 évben végzett hasonló jellegû szolgáltatások köre, száma, az ajánlattevõ gyakorlata,<br>
– referenciaigazolás, referenciaminõsítés,<br>
– ellenszolgáltatás mértéke (ajánlati ár).<br>
Az ajánlatkérõ dokumentációt nem készített.<br>
A kérelmezõ 1999. szeptember 2. napján nyújtott be a Döntõbizottsághoz jogorvoslati kérelmet, melyben támadta az ajánlatkérõ ajánlati felhívását. Álláspontja szerint ajánlatkérõ megsértette a <a href="http://net.jogtar.hu/jr/gen/getdoc.cgi?docid=99500040.tv#24">Kbt. 24. § </a>(1) és (2) bekezdését azzal a magatartásával, hogy felhívásában nem határozta meg pontosan a beszerzés tárgyát és mennyiségét. Megsértette a Kbt. rendelkezéseit azzal a magatartásával, hogy nem írta azt elõ, hogy milyen tartalmi és formai követelményeknek megfelelõen kell az ajánlatokat benyújtani.<br>
Megsértette a <a href="http://net.jogtar.hu/jr/gen/getdoc.cgi?docid=99500040.tv#32">Kbt. 32. § </a>(2) bekezdését azzal a magatartásával, hogy nem igazolta megfelelõen közbeszerzési eljárásának forrásait.<br>
Megsértette a <a href="http://net.jogtar.hu/jr/gen/getdoc.cgi?docid=99500040.tv#40">Kbt. 40. § </a>(5) bekezdését, amikor értékelési szempontként megjelölte az ajánlattevõ minõsítési rendszerének meglétét, hiszen álláspontja szerint egyetlen olyan potenciális ajánlattevõ sincs, aki ilyennel rendelkezik. Megsértette továbbá a Kbt. 33. § (1) bekezdését, amikor a szolgáltatás teljeskörûségét nem határozta meg pontosan, ily módon nem tudnak ajánlattevõk megfelelõ ajánlatot tenni, mert nem határozta meg ajánlatkérõ, hogy mit ért a szolgáltatás teljeskörûségén.<br>
Kérelmezõ kérte, hogy a Döntõbizottság az eljárás során felmerült költségekben marasztalja el ajánlatkérõt.<br>
Ajánlatkérõ a jogorvoslati kérelem elutasítását kérte alaptalanságra hivatkozással.<br>
Álláspontja szerint a Kbt. megfelelõ elõírásai szerint készítette el ajánlati felhívását a meghatározott minta szerint. Dokumentációt nem készített, mert ilyen kötelezettséget a Kbt. nem írt elõ. Az ajánlati felhívás 13. pontjában szereplõ elsõ elbírálási szempont tekintetében a szolgáltatás teljeskörûsége alatt a Kbt.-ben szabályozott eljárástípusokat és a különbözõ tárgyú eljárásokat értette.<br>
Elõadta, hogy a beszerzés tárgyának értéke nem haladja meg a közbeszerzési értékhatárt, de nyilvánosság bevonásával kívánták a lebonyolítói tevékenységet megpályáztatni.<br>
Költségvetésükben erre folyamatos fedezettel rendelkeznek.<br>
A felhívását a jogszabályoknak megfelelõen készítette el, így az elbírálási szempontok is megfelelnek a törvényi követelményeknek. Dokumentáció készítése nem kötelezõ a Kbt. szerint, és jelen eljárás tárgya annyira egyszerû és egyértelmû, hogy nem is vált szükségessé annak kiadása. Többváltozatú ajánlattétel lehetõségét oly módon kívánja biztosítani; hogy a lebonyolítást több, az általa meghatározott szerzõdéses konstrukcióban végezheti ajánlattevõ.<br>
Egyéb érdekelt érdemi észrevételt nem tett.<br>
A kérelmezõ jogorvoslati kérelme részben megalapozott.<br>
A <a href="http://net.jogtar.hu/jr/gen/getdoc.cgi?docid=99500040.tv#31">Kbt. 31. § </a>(1) bekezdése szerint az ajánlati felhívás tartalmát – 2. sz. mellékletben meghatározott minta szerint – úgy kell meghatározni, hogy annak alapján az ajánlattevõk egyenlõ eséllyel megfelelõ ajánlatot tehessenek.<br>
A becsatolt iratokból megállapítható volt, hogy kétséget kizáróan a 2. sz. mellékletben meghatározott minta szerint került közzétételre az ajánlati felhívás, azonban megállapítható volt az is, hogy nem volt biztosított a felhívás tartalmát tekintve az, hogy ajánlattevõk egyenlõ eséllyel megfelelõ ajánlatot tehessenek.<br>
A <a href="http://net.jogtar.hu/jr/gen/getdoc.cgi?docid=99500040.tv#37">Kbt. 37. § </a>(1) bekezdése elõírja, ha az ajánlatkérõ a megfelelõ ajánlattételhez szükséges dokumentációt készít, a részletes szerzõdési feltételeket a dokumentáció tartalmazza. Nyilvánvaló, hogy ebbõl a körülírt szabályozásból valóban az következik, hogy nem kötelezõ a dokumentáció készítése minden esetben, azonban a fentebb szabályozott törvényi követelményekbõl viszont az következik, hogy amennyiben nem köteles és nem is készít ajánlatkérõ dokumentációt, akkor úgy kell meghatároznia az ajánlatkérõnek kívánalmait a beszerzés tárgyára vonatkozóan, hogy minden potenciális ajánlattevõ megfelelõ ajánlatot tudjon tenni.<br>
Ajánlatkérõ tehát az ajánlati felhívását formailag a 2. sz. melléklet szerint készítette el, azonban pontosan mégsem határozta meg az ajánlatkérõi kívánalmat a közbeszerzés tárgyára tekintettel. Tárgyaláson tett szóbeli nyilatkozatában; valamint a tárgyalást követõen tett írásbeli nyilatkozatában határozta meg, hogy pontosan milyen közbeszerzési eljárások lebonyolítására kér ajánlatot, és ebbõl következõen mit is ért valójában az ajánlatok teljeskörûsége alatt.<br>
Ajánlatkérõ azt sem határozta meg pontosan, hogy milyen módon, milyen körben lehet többváltozatú ajánlatot tenni. A törvény nem írja elõ kötelezõen, hogy minden esetben lehetõséget kell adni a többváltozatú ajánlattételre, azonban ha erre lehetõséget biztosít ajánlatkérõ, akkor köteles meghatározni, hogy milyen körben, milyen módon adható többváltozatú ajánlat.<br>
Az ajánlati felhívásból nem állapítható meg az sem, hogy valójában a teljeskörûséget mire érti ajánlatkérõ az elsõ és legfontosabb elbírálási szempont értékelése során. Pl.: a közbeszerzési törvényben megállapított eljárási fajtákra vonatkozóan, avagy a közbeszerzés tárgyára (árubeszerzésre, építési beruházásra vagy szolgáltatásra) vonatkozóan érti a teljeskörûséget.<br>
Csak és kizárólag ajánlati felhívás készült, így mindezeknek a kritériumoknak és a körülményeknek meg kell nyilvánulniuk az ajánlati felhívásban, hogy mindenki által ismertek legyenek a feltételek, és ne csak esetlegesen olyan ajánlattevõ tudjon ajánlatot benyújtani, aki már korábban lebonyolítóként az ajánlatkérõ részére beszerzéseket eszközölt, és aki ismerheti az ajánlatkérõ beszerzõi gyakorlatát.<br>
A Döntõbizottság megállapította, hogy ajánlatkérõ az elbírálási szempontokat a Kbt.-ben meghatározott módon, azaz – a 34. § (1) bekezdésre figyelemmel – a 34. § (1) bekezdés b) pontja alapján határozta meg az összességében legelõnyösebb ajánlat szempontjai szerint, és meghatározta a Kbt. 34. § (2) bekezdése szerint az általa választott elbírálási szempontokat. Azonban az ajánlati felhívás hiányosságából következõen az elsõ és legfontosabb elbírálási szempont objektíven nem alkalmas az ajánlatok érdemi összehasonlítására, mivel az ajánlati felhívás bõvebb információt nem tartalmaz az ajánlatok teljeskörûségére, így ajánlattevõk nem tudnak arra törekedni, hogy az ajánlatkérõ kívánalmainak megfelelõen minél kedvezõbb ajánlatot nyújtsanak be, és esélyük legyen arra, hogy a Kbt. 59. § (1) bekezdése szerint az összességében legkedvezõbb ajánlatot tegyék.<br>
Mindezekre tekintettel a Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(1) bekezdés d) pontja alapján megállapította a jogsértés megtörténtét, és 88. § (1) bekezdés c) pontja alapján megsemmisítette az ajánlatkérõ ajánlati felhívását.<br>
A kérelmezõ kérelmének további része alaptalan az alábbiak szerint.<br>
A <a href="http://net.jogtar.hu/jr/gen/getdoc.cgi?docid=99500040.tv#32">Kbt. 32. § </a>(2) bekezdése szerint az ajánlatkérõ az ajánlati felhívást, illetõleg az elõminõsítési eljárással összefüggõ hirdetményt – a szerzõdés megkötéséhez szükséges engedélyek megléte esetén – akkor teheti közzé, ha rendelkezik a teljesítést biztosító anyagi fedezettel, vagy az arra vonatkozó biztosítékkal, hogy a teljesítés idõpontjában az anyagi fedezet a rendelkezésére áll.<br>
Kérelmezõ azt sérelmezte, hogy az anyagi fedezet rendelkezésre állását nem igazolta ajánlatkérõ. E tekintetben alaptalan a kérelme, hiszen ennek igazolását nem, csak meglétét írja elõ a törvény.<br>
Mint korábban kifejtette a Döntõbizottság, az ajánlatkérõ maga határozza meg, hogy az ajánlatokat milyen módon kívánja elbírálni, azt azonban rögzíti a törvény 34. § (3) bekezdése, ha az ajánlatkérõ az összességében legelõnyösebb ajánlatot kívánja kiválasztani, az ennek megítélésére szolgáló, a közbeszerzés tárgyával szembeni követelményekre, az ellenszolgáltatás mértékére és a teljesítés egyéb körülményére vonatkozó szempontok fontossági sorrendjét is meg kell határoznia.<br>
Ehhez illeszthetõ az az ajánlatkérõi kívánalom, amikor értékelni szeretné az ajánlattevõk minõségbiztosítási rendszerének meglétét.<br>
Így tehát ez nem érvényességi követelmény, ebbõl következõen olyan ajánlattevõ is beadhatja ajánlatát, aki nem rendelkezik ezzel, de ez a körülmény befolyásolhatja ajánlatának kedvezõségét.<br>
Az elõzõekre tekintettel tehát, a Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(1) bekezdés a) pontja alapján mint alaptalant utasította el részben a jogorvoslati kérelmet.<br>
Jogsértés megállapításra került ily módon a Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(1) bekezdés g) pontja alapján kötelezte az eljárási díj megfizetésére az ajánlatkérõt.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 1999. szeptember 29.<br>
<br>
Dr. Deli Betty	Ruthner Oszkár<br>
közbeszerzési biztos	közbeszerzési biztos<br>
<br>
Dr. Bíró László<br>
közbeszerzési biztos<br>
<br>
A határozatot a bíróság elõtt keresettel támadták.<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>