<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
MAGYAR KÖZTÁRSASÁG LEGFELSÕBB BÍRÓSÁGA (6504)
</b></h2><FONT size=3><i><u></i></u><br>
Kf.II.35.244/1999/5.<br>
<br>
A Magyar Köztársaság nevében!<br>
A Magyar Köztársaság Legfelsõbb Bírósága dr. Simon Sándor ügyvéd (Veszprém, Virág B. u. 8.) által képviselt Hegyi József veszprém-kádártai (Sáncközi u. 8.) lakos felperesnek dr. Engler Magdolna jogtanácsos által képviselt Közbeszerzések Tanácsa Közbeszerzési Döntõbizottság (Budapest II., Margit krt. 85.) alperes ellen közbeszerzési határozat felülvizsgálata iránt a Fõvárosi Bíróság elõtt folyamatba tett perében, az 1999. augusztus 30. napján 3.K.37.608/1999/6. szám alatt hozott ítélet ellen a felperes részérõl 7. sorszámon benyújtott fellebbezés folytán – tárgyaláson kívül – meghozta a következõ<br>
<br>
ÍTÉLET-et:<br>
<br>
A Legfelsõbb Bíróság az elsõfokú bíróság ítéletét helybenhagyja.<br>
Kötelezi a felperest, hogy 15 nap alatt fizessen meg az alperesnek 5000 (ötezer) forint másodfokú perköltséget, az államnak pedig külön felhívásra 13 500 (tizenháromezer-ötszáz) forint fellebbezési eljárási illetéket.<br>
Ez ellen az ítélet ellen további fellebbezésnek nincs helye.<br>
<br>
INDOKOLÁS<br>
<br>
A Magyar Honvédség Veszprém Megyei Hadkiegészítõ Parancsnokság nyílt eljárás formájában a K. É. 1999. február 17-i 7. számában ajánlati felhívást tett közzé 200 fõ Veszprém megyei állandó lakos sorköteles G és BC kategóriájú gépjármûvezetõ-képzése tárgyában. A felhívásra a felperes és egy Kft. tett ajánlatot, melyek elbírálása során nyertesként a Kft.-t hirdették ki. A pályázatot elbírálók szerint az ajánlat benyújtásakor a felperes a szükséges személyi és technikai feltételekkel nem rendelkezett, ezért a másik pályázó ajánlatát fogadták el.<br>
A felperes jogorvoslati kérelmében egyrészt arra hivatkozott, hogy a Kft. a kiképzendõ sorkötelesektõl is kért anyagi hozzájárulást a gépjármûvezetõ-képzés során, másrészt arra, hogy ajánlata megfelelt a kiírásnak és mégsem õt hirdették ki nyertesnek.<br>
Az alperes határozatával a jogorvoslati kérelmet elutasította. Álláspontja szerint a kérelmezõ ajánlatának hiányosságait a döntõbizottsági tárgyaláson elismerte, ajánlata nem felelt meg a felhívásban és a dokumentációban foglaltaknak, ezért a felperest az eljárásból ki kellett volna zárni.<br>
A határozat ellen a felperes élt keresettel, kérve a törvénysértés megállapítását és a kérelmezõ számára kedvezõ döntés meghozatalát. Arra hivatkozott, hogy ajánlata megfelelt a kiírásnak.<br>
Az elsõfokú bíróság ítéletével a felperes keresetét elutasította. Ítélete indokolásában rámutatott arra, hogy a felperes ajánlata érvénytelen volt, ezért alkalmatlan volt a másik ajánlattal való összehasonlításra.<br>
Az ítélet ellen a felperes élt fellebbezéssel, kérve az elsõfokú bíróság ítéletének megváltoztatásával a törvénysértés megállapítását. Fellebbezésének indokait 8 pontba sûrítve a Kft.-nek a sorkötelesektõl igényelt további anyagi hozzájárulását sérelmezte, saját ajánlatát a kiírásnak megfelelõnek állította, hivatkozott arra, hogy a döntõbizottság ajánlatának érvénytelenségét nem állapíthatta volna meg, végül az ítélet leírásánál vétett hibát kifogásolta.<br>
Az alperes fellebbezési ellenkérelmében arra hivatkozott, hogy a Döntõbizottság a hatáskörébe tartozó ügyet megvizsgálhatja és a vizsgálat eredményeként megállapíthatja, hogy a felperes ajánlata érvénytelen volt.<br>
A felperes észrevételében fellebbezési kérelmét tartotta fenn.<br>
A felperes fellebbezése nem alapos.<br>
Helyesen döntött az elsõfokú bíróság, amikor ítéletével a felperes keresetét elutasította. A felperes azt a tényt a döntõbizottsági eljárás alatt maga sem vitatta, hogy ajánlata hiányos, nem állapítható meg továbbá az ajánlatból, hogy a felperes megfelelõ technikai feltételekkel rendelkezett az oktatás lebonyolításához, ezért az ajánlat érvénytelen volt. A közbeszerzésekrõl szóló 1995. évi XL. törvény (a továbbiakban: <a href="http://net.jogtar.hu/jr/gen/getdoc.cgi?docid=99500040.tv#52">Kbt.) 52. (</a>2) bekezdésének d) pontja ugyanis kimondja, hogy érvénytelen az ajánlat, ha az nem felel az ajánlati felhívásban, illetõleg a dokumentációban meghatározott feltételeknek. Az 53. § (2) bekezdése szerint pedig az eljárás további szakaszában nem vehet részt az, aki érvénytelen ajánlatot tett, illetve akit az eljárásból kizártak.<br>
Nem megalapozott a felperesnek az a fellebbezési érvelése, amely a nyertes Kft. oktatottaktól szedett anyagi igényével kapcsolatos, mert a közbeszerzési eljárásban csak azt kell megvizsgálni, hogy az ajánlattevõ az ajánlatkérõ felhívásában foglaltaknak eleget tett-e. Egyéb körülmények nem képezik a közbeszerzési eljárás tárgyát.<br>
Az elsõfokú bíróság ítélete leírási hiba folytán valóban kismértékben hiányos, azonban ezt olyan súlyos szabálysértésnek tekinteni nem lehetett, amelynek alapján az ítélet hatályon kívül helyezésének helye volna.<br>
Mindezekre tekintettel a Legfelsõbb Bíróság az elsõfokú bíróság ítéletét a Pp. 253. § (2) bekezdése alapján helybenhagyta.<br>
A felperes fellebbezése nem vezetett eredményre, ezért a Legfelsõbb Bíróság az alperes másodfokú perköltségének megfizetésére a Pp. 78. §-a alapján õt kötelezte. Az illeték megtérítésére a felperes az 1990. évi XCIII. törvény 59. §-ának (1) bekezdése alapján köteles.<br>
<br>
Budapest, 2000. június 28.<br>
<br>
Bauer Jánosné dr. s. k.	Dr. Kovács Ákos s. k.<br>
tanácselnök	elõadó bíró<br>
<br>
Borsainé dr. Tóth Erzsébet s. k.<br>
bíró<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>