<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (6906)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt. sz.: D.390/6/2000<br>
<br>
Tárgy: az Orako Kft. jogorvoslati kérelme a VAX XXII. Budafok-Tétény Vagyonkezelõ és Szolgáltató Rt. közbeszerzési eljárása ellen<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
Az Orako Komplex Építõipari, Belsõépítészeti Lakberendezési Fõvállalkozó és Kereskedelmi Kft. (1223 Budapest, Kápolna u. 10–26., képviseli: dr. Vajk Kálmán ügyvéd, 1114 Budapest, Bukarest u. 9. fszt. 1., a továbbiakban: kérelmezõ) jogorvoslati kérelmének, amelyet a VAX XXII. Budafok-Tétény Vagyonkezelõ és Szolgáltató Rt. (1221 Budapest, Anna u. 10. a továbbiakban: ajánlatkérõ "Budapest XXII. Kerület Önkormányzata tulajdonában lévõ épületek felújítási munkái" tárgyú közbeszerzési eljárása ellen nyújtott be részben helyt ad.<br>
A Döntõbizottság megállapítja, hogy ajánlatkérõ megsértette az 1999. évi LX. törvénnyel módosított, a közbeszerzésekrõl szóló 1995. évi XL. törvény (a továbbiakban: <a href="http://net.jogtar.hu/jr/gen/getdoc.cgi?docid=99500040.tv#38">Kbt.) 38. §</a> (1), (2) bekezdésre tekintettel a 37. § (1) bekezdés elsõ fordulatát, a 24. § (2) bekezdést, ezért megsemmisíti az ajánlati dokumentáció 6. és 14. pontjában foglalt elõírásokat.<br>
A Döntõbizottság felhívja ajánlatkérõ figyelmét, hogy a <a href="http://net.jogtar.hu/jr/gen/getdoc.cgi?docid=99500040.tv#38">Kbt. 38. § </a>(1), (2) bekezdésében és a 24. § (2) bekezdésére figyelemmel az ajánlati dokumentáció fent megsemmisített pontjaiba foglalt elõírásokat módosítsa, azt meghaladóan a jogorvoslati kérelmet elutasítja.<br>
A Döntõbizottság kötelezi ajánlatkérõt, hogy a határozat kézhezvételétõl számított 15 napon belül kérelmezõ részére fizessen meg 30 000 Ft, azaz harmincezer forint igazgatási szolgáltatási díjat.<br>
A Döntõbizottság tájékoztatja az eljárásban részt vevõ feleket, hogy az ideiglenes intézkedés hatálya jelen határozat kézhezvételét követõen megszûnik.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.<br>
<br>
INDOKOLÁS<br>
<br>
Ajánlatkérõ a K. É. 31. számában 2000. augusztus 2-án jelentette meg ajánlati felhívását nyílt közbeszerzési eljárás lefolytatása céljából a Budapest XXII. Kerület Önkormányzata tulajdonában lévõ épületek felújítása tárgyában a dokumentumban foglalt követelmények alapján.<br>
Az ajánlati dokumentáció tartalmazta a beszerzés tárgya és mennyisége keretében elõírt mûszaki specifikációt, az ajánlattétel módját és követelményeit, valamint az ajánlattételi idõszakra a dokumentáció és az ajánlati felhívásra vonatkozó pontosító kérdés feltevésének módját.<br>
Az ajánlati dokumentáció ugyancsak szabályozta, hogy az ajánlatkérõ az ajánlattételi idõszakban milyen módon kíván konzultációs lehetõséget biztosítani az ajánlattevõknek (dokumentációt megvásárlóknak).<br>
Kérelmezõ a dokumentáció elõírásaival összefüggésben 2000. augusztus 10-én pontosító kérdéseket intézett ajánlatkérõhöz azzal a szándékkal, hogy az módosítsa néhány ponton elõírásait a Kbt.-ben foglalt jogszabályi követelményekre tekintettel. Ajánlatkérõ 2000. augusztus 16-án válaszlevelében nem tartotta indokoltnak a kérelmezõ felvetéseit, ezért a dokumentációt nem módosította.<br>
Ezt követõen kérelmezõ 2000. augusztus 23-án jogorvoslati kérelmet terjesztett elõ a Döntõbizottsághoz, melyben kérte ajánlatkérõ felhívását a Kbt. szabályainak megfelelõ eljárásra, a jogsértés megállapítása mellett bírság szankció alkalmazását és a jogorvoslati eljárásban felmerült költségekben való marasztalását. Ideiglenes intézkedésként a közbeszerzési eljárás felfüggesztését indítványozta. Álláspontja szerint a dokumentációnak a teljesítési határidõre, a beszerzés tárgyának mûszaki specifikációjára az ajánlati felhívás pontosítására vonatkozó kérdésfeltevés idõpontjára, az ajánlatok elbírálása körében az ajánlatkérõ részére történõ felvilágosítás adása módjára és a konzultáció megtartásának módjára vonatkozó elõírások jogsértõk, tételes és alapelvi jogszabályi követelményekbe ütköznek.<br>
A Döntõbizottság a kérelem alapján 2000. szeptember 7-én kelt D.390/4/2000 számú határozatában a közbeszerzési eljárás felfüggesztését rendelte el.<br>
Ajánlatkérõ érdemi ellenkérelmében megalapozatlannak tartja a kérelmezõ felvetéseit. Álláspontja szerint jogszerûen járt el a dokumentáció összeállításában, a kérelmezõ által felvetettek stiláris jellegûek, és csak a közbeszerzési eljárás elhúzódását kívánja kérelmével elõidézni.<br>
A Döntõbizottság a beszerzett iratok alapján tárgyalás tartása nélkül megállapította, hogy a jogorvoslati kérelem részben alapos. Alapos a dokumentációnak a konzultáció és a tájékoztatás módja tekintetében elõírt ajánlatkérõi követelményekre figyelemmel.<br>
A <a href="http://net.jogtar.hu/jr/gen/getdoc.cgi?docid=99500040.tv#38">Kbt. 38. § </a>(1) bekezdés elõírja, hogy az ajánlattevõ – a dokumentáción kívül – további tájékoztatást kérhet írásban az ajánlattételi határidõ lejárta elõtt legkésõbb tíz nappal az ajánlatkérõtõl ajánlata elkészítéséhez. A tájékoztatás tartalmát az ajánlattevõk számára hozzáférhetõvé kell tenni.<br>
A <a href="http://net.jogtar.hu/jr/gen/getdoc.cgi?docid=99500040.tv#38">Kbt. 38. § </a>(2) bekezdése szerint a dokumentációval kapcsolatos kiegészítõ tájékoztatást az ajánlatkérõ köteles az ajánlattételi határidõ lejárta elõtt legkésõbb hat nappal megadni.<br>
A <a href="http://net.jogtar.hu/jr/gen/getdoc.cgi?docid=99500040.tv#38">Kbt. 38. § </a>(3) bekezdése alapján az ajánlatkérõnek a tájékoztatást úgy kell megadnia, hogy azzal egyes ajánlattevõket ne kedvezményezzen, illetve ne sértse az ajánlattevõk esélyegyenlõségét.<br>
Ezzel szemben ajánlatkérõ a dokumentáció 6. pontjában (6. oldal) helytelenül és jogszabálysértõen állapította meg az ajánlati felhívás és a dokumentáció pontosításával kapcsolatos ajánlattevõi kérdésfeltevések benyújtásának határidejét.<br>
A <a href="http://net.jogtar.hu/jr/gen/getdoc.cgi?docid=99500040.tv#38">Kbt. 38. § </a>(1), (2) bekezdés kifejezetten megjelöli azt a határidõ-intervallumot, amelyen belül a tájékoztatáskérésre vonatkozóan szabályozza az ajánlattevõk és az ajánlatkérõ együttmûködési módját. Ezek az elõírások az esélyegyenlõség alapelvi követelményét figyelembe véve kerültek megállapításra a Kbt.-ben. Ajánlatkérõnek a konzultáció lebonyolításának módjára és formájára elõírt követelménye szintén felveti az esélyegyenlõség alapelvének a megsértését, mivel a dokumentáció 14. pontja (14. oldal) azt sugallja, hogy bármely ajánlattevõ – amennyiben igényt tart rá – az ajánlatkérõ  megbízott képviselõjével külön konzultációt folytat, a többi ajánlattevõ bevárása, részvétele nélkül.<br>
A Döntõbizottság álláspontja szerint az ajánlatkérõ fenti elõírásai sértik a <a href="http://net.jogtar.hu/jr/gen/getdoc.cgi?docid=99500040.tv#38">Kbt. 38. § </a>(1), (2) bekezdésében és a 24. § (2) bekezdésben foglalt törvényi követelményeket, ezért indokolt volt a dokumentáció részbeni fenti pontjaira vonatkozó elõírásainak a megsemmisítése.<br>
Ugyancsak indokolt volt, hogy a Döntõbizottság felhívja ajánlatkérõt a Kbt. szabályainak megfelelõ elõírása, ezen belül a dokumentáció fenti pontjainak a törvényi követelményeknek megfelelõen történõ módosítására.<br>
A Döntõbizottság viszont nem osztotta kérelmezõnek a teljesítési határidõre, az értékelés idõszakában az ajánlatkérõi felvilágosításkérésre és a beszerzés tárgya és nagysága körében a részletes mûszaki specifikáció hiányára vonatkozó jogi álláspontját.<br>
Ajánlatkérõ az ajánlati felhívás 4. pontjában egyértelmûen és kifejezetten elõírta, hogy a teljesítés határideje vagy a szerzõdés idõtartama 2000. október 31.<br>
A dokumentáció 3. pontjában megjelölt "várhatóan" szó nem áll ellentétben az ajánlati felhívás idézett normaszövegével, mivel ajánlatkérõ nem zárta ki az elõteljesítés elfogadását, és a dokumentáció 13. pontjából következtetni lehet arra, hogy ajánlatkérõ az elõteljesítést megengedi és az értékelés során kedvezõbb vállalásnak tekinti, mivel a dokumentáció 13. pontjában önálló értékelési szempontként jelölte meg a korábbi teljesítést. Erre figyelemmel nem jogsértõ a dokumentáció 3. pontjában megfogalmazott, a teljesítési határidõre vonatkozó elõírása.<br>
A dokumentáció 10. pontjának utolsó bekezdésében az ajánlatkérõ elõírásokat tett az ajánlatban szereplõ megfogalmazások tisztázása érdekében követendõ eljárásról. A Döntõbizottság álláspontja szerint azáltal, hogy az ajánlatkérõ a <a href="http://net.jogtar.hu/jr/gen/getdoc.cgi?docid=99500040.tv#57">Kbt. 57. § </a>(1) bekezdésnek a normaszövegét nem vette át a dokumentációban, nem feltétlenül jelenti, hogy nem a törvényben foglalt eljárási rend szerint fog eljárni, amennyiben bármely ajánlatban az ott szereplõ megfogalmazások pontosítására kívánja felhívni az ebben érintett ajánlattevõt. A Kbt. kogens szabályzási elvébõl adódóan az ajánlatkérõ az esélyegyenlõség és a verseny tisztaságának elvét szem elõtt tartva írásban és a többi ajánlattevõ egyidejû értesítése mellett állapíthatja meg követendõ eljárását.<br>
Mivel a törvény az ajánlattal kapcsolatos felvilágosításkérés eljárási rendjét egyértelmûen szabályozza, nem lehet más választási lehetõsége az ajánlatkérõnek, mint ezen eljárás betartása.<br>
A beszerzés tárgyához kapcsolódó mûszaki specifikáció megadása valamennyi ajánlatkérõ törvényben elvárt kötelessége. Ajánlatkérõ a <a href="http://net.jogtar.hu/jr/gen/getdoc.cgi?docid=99500040.tv#8">Kbt. 8. § (</a>1) bekezdésére figyelemmel a beszerzés tárgyának felújítását és korszerûsítését kívánja közbeszerzési eljárás keretében lebonyolítani.<br>
Mivel a felújítás és korszerûsítés nem tartozik az építési beruházás fogalmi körébe, így a Kbt. sem vár el olyan részletes mûszaki specifikációt – árazatlan költségvetést – az 1/1996 (II. 7.) KTM-rendelet szerint felújításnál és korszerûsítésnél, mint építési beruházásnál. Ajánlatkérõ a dokumentációban megadta az elvégzendõ munkanemeket és a kért anyag- és díjköltséget. A Döntõbizottság álláspontja szerint ajánlatkérõ a dokumentáció mellékletét képezõ mûszaki specifikációt megadott a beszerzés tárgya és mennyisége vonatkozásában, és ezzel eleget tett a Kbt. 40. § (1) bekezdésben foglalt törvényi követelményeknek.<br>
A Döntõbizottság a Kbt 76. § (1) bekezdésében elõírt hatáskörében eljárva a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>b), d), h) pontja szerinti jogkövetkezményt alkalmazta.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 2000. szeptember 18.<br>
<br>
Dr. Eke Pekács Tibor s. k.	Németh István s. k.<br>
közbeszerzési biztos	közbeszerzési biztos<br>
<br>
Kalmárné Diósy Ildikó s. k.<br>
közbeszerzési biztos<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>