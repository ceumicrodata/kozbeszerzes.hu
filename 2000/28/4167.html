<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (4167)
</b></h2><FONT size=3><i><u></i></u><br>
1024 Budapest, Margit krt. 85.<br>
Telefon: 356-1337<br>
Fax: 355-5082<br>
Ikt. sz.: D.167/10/2000<br>
<br>
Tárgy: Contur Bau Rt. kérelmére Pásztó Város Önkormányzata közbeszerzési eljárása ellen kezdeményezett jogorvoslati eljárás<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
A Döntõbizottság a Contur Bau Építõipari és Kereskedelmi Rt. (1149 Budapest, Mogyoródi út 32., képviseli: dr. Petrik Ferenc ügyvéd, 1012 Budapest, Mikó u. 14., a továbbiakban: kérelmezõ) által a Pásztó Város Önkormányzat (3060 Pásztó, Kölcsey út 35., a továbbiakban: ajánlatkérõ) "Pásztó Város szennyvíztisztító telepén tisztítási hatásfok növelése" tárgyú közbeszerzési eljárása ellen indított jogorvoslati eljárás során megállapítja, hogy ajánlatkérõ megsértette a közbeszerzésekrõl szóló, 1999. évi LX. törvénnyel módosított 1995. évi XL. törvény (a továbbiakban: <a href="http://net.jogtar.hu/jr/gen/getdoc.cgi?docid=99500040.tv#55">Kbt.) 55. §</a> (6) bekezdésére tekintettel az 59. § (1) bekezdésében foglaltakat, ezért ajánlatkérõnek a közbeszerzési eljárást lezáró döntését megsemmisíti. Egyebekben a jogorvoslati kérelmet elutasítja.<br>
A Döntõbizottság kötelezi ajánlatkérõt, hogy a kérelmezõ részére a határozat kézhezvételétõl számított 15 napon belül 30 000 Ft, azaz harmincezer forint igazgatási szolgáltatási díjat fizessen meg.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.<br>
<br>
INDOKOLÁS<br>
<br>
A Döntõbizottság a rendelkezésére álló iratokból és a felek nyilatkozataiból az alábbi tényállást állapította meg:<br>
Ajánlatkérõ a K. É. 2000. február 2-án megjelent 5. számában részvételi felhívást tett közze elõminõsítési eljárás megindítására.<br>
A beszerzés tárgya "Pásztó Város 970 m3/d kapacitású szennyvíztisztító telepén a tisztítási hatásfok növelésére és a tisztítókapacitás 2000 m3/d értékre növelése, valamint a szennyvízcsatorna-hálózat bõvítése I. ütemének megvalósítása" volt.<br>
Rész-, illetve többváltozatú ajánlat tételére nem volt lehetõség.<br>
A felhívás 9. pontja tartalmazta a pénzügyi, gazdasági, mûszaki alkalmasság igazolására kért dokumentumok felsorolását, a 10. a)–b) pontok pedig a minõsítés szempontjait.<br>
Az ajánlatok elbírálása szempontjaként ajánlatkérõ az összességében legelõnyösebb ajánlat kiválasztását jelölte meg. A részvételi felhívásban ajánlatkérõ a nevében és képviseletében eljáró személyként a K & T Mérnöki Szolgáltató Kft.-t nevezte meg.<br>
A részvételi jelentkezés 2000. február 29-i határidejéig 13 jelentkezés érkezett, melyeket ajánlatkérõ értékelt, majd a képviselõ-testület 52/2000. (III. 8.) sz. határozatával döntött az alkalmasság kérdésében. Eszerint a következõ 10 jelentkezõt kérte fel ajánlattételre: Magyar Aszfalt Kft., Strabag Rt., Purátor H. Kft., Sade Magyarország Kft., Délviép Kft., Alterra Kft., Betonút Rt., Földgép Kft., Schkibt Kft. és kérelmezõ.<br>
Döntését március 8-án nyilvánosan kihirdette, majd az ajánlati felhívást március 9-én megküldte az alkalmasnak minõsítetteknek.<br>
Az ajánlati felhívás szerint az összességében legelõnyösebb ajánlat kiválasztására szolgáló részszempontok és az azokhoz tartozó pont-, ill. súlyszámok a következõk voltak:<br>
– az ajánlati ár mértéke,	súlyszám 10<br>
– a helyi munkaerõ alkalmazásának mértéke,	súlyszám 11<br>
– a garanciális többletvállalások,	súlyszám 9<br>
A részszempontokra 1–10 pont volt adható.<br>
Ajánlatkérõ 12 M Ft ajánlati biztosítékot kért, amely a nyertes esetében jóteljesítési biztosítékká válik. Ennek 80%-át a teljes körû átvételkor, 20%-át az 1 éves garanciális felülvizsgálatot követõen kaphatja vissza a nyertes ajánlattevõ.<br>
A felhívás mellett dokumentáció is rendelkezésre állt, illetve megvétele az ajánlattétel feltétele volt. Ebben útmutató, mûszaki tervdokumentáció, szerzõdéstervezet és formanyomtatványok voltak találhatók. Az. ajánlattétel feltételeirõl, szempontjairól szóló útmutató részletesen tartalmazta az ajánlati feltételeket, az ajánlat tartalmi és formai követelményeit, továbbá az elbírálás szempontjaihoz is részletes magyarázatot fûzött. Ez utóbbiak körében – a 15. pontban – az értékelés módját az alábbiak szerint határozta meg:<br>
"Az ajánlati ár:<br>
A pontozás során a legalacsonyabb ajánlati ár kap 10 pontot. A többi esetben a legalacsonyabb ajánlati árat kell elosztani az adott ajánlati árral és szorozni kell 10-zel.<br>
A helyi munkaerõ alkalmazása:<br>
Az adható maximum 10 pontot kapja az az ajánlat, melyben az ajánlattevõ (és/vagy alvállalkozója):<br>
– az ajánlat benyújtását megelõzõ naptári évben a legtöbb pásztói állandó lakóhellyel bejelentett munkaerõt foglalkoztatott.<br>
– ajánlatának elfogadása esetén a beruházás idõtartama alatt a legtöbb pásztói állandó lakhellyel bejelentett munkaerõ foglalkoztatását biztosítja.<br>
– ajánlatának elfogadása esetén a beruházás idõtartama alatt a legtöbb, a pásztói statisztikai kistérség településeinek bármelyikén állandó lakhellyel bejelentett munkaerõ foglalkoztatását biztosítja.<br>
A legalább 5 fõ helyi munkaerõ alkalmazását fenti módon nem vállaló ajánlatok értékelési részpontszáma 0 pont.<br>
A többi ajánlat pontszáma a részszempont tekintetében a helyi munkaerõ foglalkoztatásával arányosan kerül meghatározásra.<br>
A garanciális többletvállalások:<br>
Az értékelés során a vállalt garanciális többletvállalások – jótállási idõ, késedelmi kötbér, jóteljesítési garancia stb. – mértékének megfelelõen adható a pontszám a részszemponton belül. A legtöbbet vállaló ajánlat kapja a 10 pontot, a többi pontszám ehhez viszonyítva kerül meghatározásra.<br>
A részszempontokra kapott pontokat kell szorozni a meghatározott súlyszámokkal, és így kapható meg az ajánlatok tényleges összpontszáma. A legtöbb pontot kapott ajánlatot kell a legjobb ajánlatnak minõsíteni."<br>
Ajánlatkérõ által kiadott szerzõdéses feltételek szerint ajánlattevõnek 1 éves jótállási idõt és a vonatkozó jogszabályok szerinti szavatosságot kellett vállalnia, késedelmes teljesítés esetére kötbért kellett meghatároznia, annak maximális mértékére is tekintettel.<br>
Ajánlatkérõhöz számos kérdés érkezett írásban, maga kérelmezõ is feltett kérdéseket, ezek azonban nem érintették az ajánlatok elbírálásának szempontját. Ajánlatkérõ 2000. április 7-én helyszíni konzultációt tartott, ahol az addig érkezett kérdésekre válaszolt. A konzultáción kérelmezõ is részt vett. Kérelmezõ még a konzultációt követõen is feltett írásban kérdéseket a mûszaki tartalomra vonatkozóan, erre írásban választ kapott. A lebonyolító a konzultáció jegyzõkönyvét és az írásos válaszokat az ajánlattevõknek megküldte.<br>
Az ajánlattételi határidõben, 2000. április 21-én hat ajánlatot bontott ajánlatkérõ, amelyek a következõ ajánlattevõktõl érkeztek: kérelmezõ, Földgép Kft., Betonút Rt., Délviép Kft., Alterra Kft., Strabag Rt. A bontás során ajánlatkérõ az ajánlatok formai megfelelõségét és az ajánlati biztosíték meglétét is vizsgálta, e tekintetben az ajánlatokat rendben találta. A bontási jegyzõkönyvet még aznap átadta az ajánlattevõknek.<br>
Az ajánlatok értékelése során a lebonyolító a Délviép Kft.-tõl a <a href="http://net.jogtar.hu/jr/gen/getdoc.cgi?docid=99500040.tv#57">Kbt. 57. § </a>(2) bekezdése szerint magyarázatot kért a kirívóan alacsony, mintegy 40%-kal a többi ajánlati ár alatt kért vállalási árra. A Délviép Kft. válaszában rögzítette, hogy a meglevõ mûtárgyak vonatkozásában csak az új gépi berendezések elhelyezéséhez szükséges minimális építészeti átalakításokat vállalta, miután e tekintetben a felhívás és a dokumentáció sem tartalmazott többletkövetelményeket.<br>
Az ajánlatokat a bonyolító véleményének ismeretében munkacsoport értékelte, az eljárást lezáró döntést a képviselõ-testület hozta meg. Az értékelés során kapott pontszámok alapján a nyertes 223 ponttal a Földgép Kft. lett, az õt követõ legtöbb pontszámot az Alterra Kft. kapta, kérelmezõ ajánlata – pontszám alapján – a harmadik volt.<br>
A képviselõ-testület a 96/2000. (V. 9.) sz. határozatával a fentieknek megfelelõ döntést meghozta, a nyilvános eredményhirdetésre 2000. május 9-én került sor, ahol az összegzés is ismertetésre került. Az eredményhirdetés jegyzõkönyvét és az írásbeli összegzést még ugyanezen a napon megküldték az ajánlattevõknek.<br>
Ezen ajánlatkérõi döntés ellen nyújtott be kérelmezõ a Döntõbizottsághoz 2000. május 12-én jogorvoslati kérelmet, amelyben kérte, hogy a Döntõbizottság semmisítse meg ajánlatkérõnek a nyertesre vonatkozó döntését, hívja fel õt a Kbt. szabályainak megfelelõ eljárásra, ideiglenes intézkedéssel tiltsa meg a szerzõdés megkötését, szabjon ki bírságot az ajánlatkérõre, és tiltsa el az ajánlatkérõ nevében eljáró K & T Kft.-t a közbeszerzési eljárásban való részvételtõl, kötelezze ajánlatkérõt a költségek viselésére.<br>
Kérelmének indoklására az alábbiakat adta elõ:<br>
Ajánlatkérõ eljárást lezáró döntése ellentétes a <a href="http://net.jogtar.hu/jr/gen/getdoc.cgi?docid=99500040.tv#25">Kbt. 24–25.</a> §-aival, a 31. §-ával, sérti az 53. § (1) bekezdés b) pontját, 33. § (1), 34. § (1)–(3), 59. § (1) bekezdéseit.<br>
Ajánlatkérõ az ajánlatok elbírálásakor a saját ajánlati felhívásában meghatározott szempontokkal ellentétesen járt el.<br>
Az elbírálási szempontok közül a legfontosabbnak a helyi munkaerõt értékelte, a legmagasabb, 11 pont súlyszámmal látta el, annak ellenére, hogy sorrendben másodikként tüntette fel. Sérelmezte azt is, hogy az egyes ajánlatoknál a helyi foglalkoztatott munkaerõ létszámának megállapítása, illetve elfogadása vonatkozásában követhetetlen az ajánlatkérõ által alkalmazott szempontrendszer.<br>
Ajánlatában kérelmezõ összesen 96 fõ pásztói lakos és 12 fõ Nógrád megyei lakos foglalkozatásának biztosítását ajánlotta fel.<br>
Ajánlatkérõ az értékelés során 30 fõ munkavállalóra vonatkozó nyilatkozatát nem vette figyelembe, azzal indokolva, hogy a megjelölt alvállalkozó nem minõsíthetõ helyinek, illetve nincs feltüntetve, hogy a megjelölt 30 fõ ténylegesen pásztói, vagy Pásztó kistérségi településeken lakó munkavállalóból áll.<br>
Ezen ajánlatkérõi indoklást nem tudják elfogadni, hiszen az általuk megjelölt HD-System Kft. alvállalkozó valóban nem pásztói székhelyû társaság, azonban a megjelölt létszám azon pásztói lakhelyû alkalmazottakra vonatkozik, akik szerzõdéses viszonyban állnak a Kft.-vel. Kifogásolták továbbá azt is, hogy ajánlatkérõ nem határozta meg, hogy mely települések tartoznak bele azon kistérségbe, amelyet az ajánlatok elbírálásánál figyelembe fog venni, különös tekintettel arra, hogy közigazgatásilag pásztói kistérség nem létezik.<br>
Kérelmezõ sérelmezte az ajánlatkérõ által közzétett elbírálási szempontok vonatkozásában azt, hogy a legfontosabb, a "helyi munkaerõ alkalmazása" szempont meghirdetése sérti a <a href="http://net.jogtar.hu/jr/gen/getdoc.cgi?docid=99500040.tv#24">Kbt. 24. § </a>(2) bekezdése szerinti esélyegyenlõség elvét, hiszen így nyilvánvalóan helyi ajánlattevõk kerülnek elõnybe az ország más területén mûködõ cégekkel szemben. A Kbt. az egyenértékû ajánlatok közötti választás során teszi lehetõvé bizonyos foglalkoztatáspolitikai preferenciák érvényesítését.<br>
A garanciális többletvállalások vonatkozásában kérelmezõ elõadta, hogy álláspontja szerint az ajánlatkérõ által meghatározott számítási módszer szerint az ajánlatokat egymáshoz viszonyítva õ tette a legkedvezõbb ajánlatot ezen szempont vonatkozásában is, figyelembe véve pl. az általa megajánlott 10 éves szavatossági idõt, illetve a szennyvíz minõségére adott referenciákat.<br>
Az ajánlati árra adott pontszámokat eltorzította az, hogy egy irreálisan alacsony árhoz viszonyította ajánlatkérõ az árajánlatokat, holott az ezt tartalmazó ajánlatot ki kellett volna zárnia az eljárásból.<br>
Álláspontja szerint az összességében legkedvezõbb ajánlatot õ tette.<br>
Kérelmezõ kérte továbbá, hogy a bonyolító K & T Kft.-t, mint szakértelemmel nem rendelkezõ és a verseny tisztaságát sértõ társaságot, a Döntõbizottság tiltsa el a közbeszerzési eljárásban való részvételtõl.<br>
Ajánlatkérõ érdemi észrevételében kérte a megalapozatlan kérelem elutasítását, a kérelmezõ elmarasztalását hamis adatszolgáltatás miatt, és eltiltását a közbeszerzési eljárásban való részvételtõl.<br>
Álláspontja szerint nem sértette meg eljárása során a Kbt. rendelkezéseit, a nevében eljáró személy eleget tett a 31. § (1) bekezdésében foglaltaknak. Az elbírálási szempontokat nem kell fontossági sorrendbe állítani.<br>
A helyi munkaerõ foglalkoztatása a legfontosabb részszempont, hiszen a jelen közbeszerzés tárgyát képezõ beruházás nagyságrendjét tekintve a térség egyik legjelentõsebb beruházása. A kistérségben a munkanélküliek aránya igen magas, a vállalkozások száma leépülõben van, a még megmaradtak pedig helyben nem jutnak munkához.<br>
Álláspontja szerint ezen részszempont kapcsán a helyi foglalkoztatáspolitikai célokon belül a munkahely megtartását és a munkahelyteremtés ösztönzését kívánták elõsegíteni, így az nem sérti a kérelmezõ által kifogásolt esélyegyenlõség elvét.<br>
Ajánlatkérõ a kérelmezõ által sérelmezett HD System Kft. vonatkozásában továbbra is fenntartotta azon álláspontját, hogy az ajánlatból nem derült ki, hogy egy nem helyi székhelyû alvállalkozó alkalmazottainak bizonyos része milyen okból minõsíthetõ helyi munkavállalónak.<br>
A pásztói statisztikai kistérség, illetve az ahhoz tartozó településcsoport a 19/1998. (II. 4.) Kormányrendeletben meghatározottak szerinti 26 önkormányzatot foglal magába. Ennek tisztázására ajánlattevõktõl kérdés nem érkezett.<br>
A kérelmezõ által javasolt pontszámítási mód nem lett volna alkalmazható a 3. részszempont vonatkozásában, mely csak alszempontok együttes mérlegelésével volt elbírálható. Szakmai álláspontjuk az, hogy a szerzõdés teljesítésével összefüggõ többletvállalások nem hasonlíthatók össze egymással, ezért nem tudtak egy könnyen számszerûsíthetõ pontozási tematikát kialakítani ezen részszemponton belül.<br>
Ajánlattevõk már az ajánlati felhívásból megismerték az értékelés részletes szabályait, észrevételt azzal kapcsolatosan nem tettek.<br>
A Délviép Kft. által megajánlott kirívóan alacsony árra vonatkozóan ajánlatkérõ a <a href="http://net.jogtar.hu/jr/gen/getdoc.cgi?docid=99500040.tv#57">Kbt. 57. § </a>(2) bekezdés szerint kért magyarázatot, és azt elfogadva döntött úgy, hogy nem zárja ki ajánlattevõt az eljárásból.<br>
A K & T Kft. lebonyolító ajánlatkérõ álláspontja szerint megfelelõ szakértelemmel és végzettséggel rendelkezik, referenciái is jók. A Kft.-re vonatkozó kérelem elutasítását kérte.<br>
Kérelmezõ ajánlatában hamis adatot szolgáltatott, mert Pusztaszeri Gábor helyi vállalkozóval folytatott tárgyalásokra hivatkozva 10 fõt jelölt meg, akiket az ajánlatok elbírálása során ajánlatkérõ figyelembe is vett. Csak az eredményhirdetés után jutott tudomására, hogy ez nem felel meg a valóságnak.<br>
A céltámogatás igénybevétele miatt a munkákat 2000. június 8-án ténylegesen meg kell kezdenie, így kérte a Döntõbizottság soron kívüli eljárását.<br>
A K & T Kft. kérte az ellene irányuló kérelem elutasítását, tekintettel a közbeszerzési eljárások bonyolításával kapcsolatos minõsítésére és referenciáira. Egyéb érdekeltek részérõl a Délviép Kft. észrevételében úgy nyilatkozott, hogy ajánlata teljes mértékben megfelelt az ajánlati felhívásban és dokumentációban meghatározott feltételeknek, így az érvényes volt.<br>
A Földgép Kft. észrevételében rögzítette, hogy az ajánlatok ajánlatkérõ általi pontozásos értékelése az elõre közölt elvek szerint történt, jogszerû volt. Saját ajánlatában is van olyan rész a munkavállalók vonatkozásában, amelyet ajánlatkérõ nem vett figyelembe. Kérte a megalapozatlan kérelem elutasítását.<br>
Az Alterra Kft. észrevételében érdemben nem kívánt állást foglalni azonban pontosításként meghatározta a kistérség fogalmát, és aláhúzta azt, hogy kérelmezõ értékelése az ajánlatokra vonatkozóan eltér a pályázati kiírásban szereplõtõl.<br>
A Döntõbizottság 2000. május 16-án kelt D.167/3/2000. számú határozatával ideiglenes intézkedésként megtiltotta a szerzõdés megkötését.<br>
A Döntõbizottságnak a kérelmezõ által kifogásolt bírálati szempontnak a <a href="http://net.jogtar.hu/jr/gen/getdoc.cgi?docid=99500040.tv#24">Kbt. 24. § </a>(2) bekezdése szerinti esélyegyenlõség elvének sérelme, a DÉLVIÉP Kft. által megajánlott kirívóan alacsony ár következtében a Kbt. 52. § (2) bekezdésének d) pontja alapján fennálló érvénytelenség vonatkozásában, illetve annak kapcsán kellett állást foglalnia, hogy ajánlatkérõ megsértette-e a Kbt. 59. § (1) bekezdésében rögzítetteket, és valóban az összességében legelõnyösebb ajánlatot tevõt hirdette-e ki nyertesnek.<br>
Kérelmezõnek az ajánlati felhívásban és a dokumentációban rögzített bírálati szempontokkal, azok sorrendjével és súlyszámával, illetve a részszempontokhoz tartozó pontszámítási módokkal kapcsolatos kifogásai elkéstek.<br>
A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(7) bekezdésének elsõ fordulata szerint az eljárást az e törvény szabályait sértõ esemény tudomásra jutásától számított 15 napon belül, de legkésõbb az esemény bekövetkezésétõl számított 90 napon belül lehet kérelmezni vagy kezdeményezni. E határidõk elmulasztása jogvesztéssel jár. A Kbt. 79. § (8) bekezdésének a) pontja szerint a (7) bekezdés szerinti határidõ lejártának kiszámításakor a jogsértõ esemény bekövetkezésének kell tekinteni a jogellenes tartalmú felhívás, illetõleg jelentkezési határidõ lejártát.<br>
Jelen eljárás során az ajánlattételi határidõ 2000. április 21-én járt le, míg kérelmezõ jogorvoslati kérelmét 2000. május 12-én nyújtotta be.<br>
A Délviép Kft. által megajánlott ár vonatkozásában a Döntõbizottság az alábbiakat állapította meg:<br>
Ajánlatkérõ az ajánlati felhívásban határozta meg az ajánlat formai-tartalmi követelményeit. Eszerint az általa kiadott költségkiírást alapul véve kellett a költségajánlatot elkészíteni, továbbá az ajánlathoz szerzõdést is csatolni kellett. Ajánlatkérõ által meghatározott ajánlati kivonatot és ajánlattevõi nyilatkozatot is tartalmaznia kellett az ajánlatoknak. Az ajánlati dokumentáció az 1/1996. (II. 7.) KTM rendeletnek megfelelõ összevont tételsoros mennyiségi kiírást nem tartalmazott, az ajánlattevõknek kellett a csatolt mûszaki dokumentációból meghatározniuk az árajánlat elkészítéséhez szükséges mennyiségi adatokat.<br>
A Délviép Kft. ajánlatában teljeskörûen vállalta a felhívás és a dokumentáció szerinti mûszaki feladatok elvégzését.<br>
A <a href="http://net.jogtar.hu/jr/gen/getdoc.cgi?docid=99500040.tv#57">Kbt. 57. § </a>(2) bekezdése szerint, ha az ajánlat kirívóan alacsony ellenszolgáltatást tartalmaz, az ajánlatkérõnek írásban kell magyarázatot kérnie. Az ajánlatkérõ nevében eljáró K & T Kft. ezen kötelezettségének eleget téve, írásban megkereste a Délviép Kft.-t. Az ajánlatában megjelölt ajánlati ár vonatkozásában a Délviép Kft. által adott magyarázat megerõsítette, hogy minden olyan feladat teljesítését vállalja, amely a dokumentációból megállapítható.<br>
A Döntõbizottság megvizsgálta a mûszaki tartalomra tekintettel a Délviép Kft., ajánlatát. Ajánlatkérõ álláspontjával megegyezõen megállapította, hogy az ajánlat tartalmazta mindazon munkákat, amelyeket ajánlatkérõ a felhívásban és a dokumentációban, valamint a helyszíni bejárást követõen megküldött munkanemi összesítõjében meghatározott. A Délviép Kft. ajánlata tehát részt vehetett az érdemi elbírálásban.<br>
A Döntõbizottság megjegyzi ugyanakkor, hogy a valóban igen nagy különbséget mutató árajánlatok jelzik, hogy az ajánlati felhívás dokumentációja sok bizonytalanságot tartalmazott, maguk az ajánlattevõk töltötték ki azt megfelelõ mûszaki tartalommal.<br>
A Döntõbizottság az ajánlatok értékelése kapcsán az alábbiakat állapította meg:<br>
<br>
1. Ajánlati ár<br>
Az ajánlati ár vonatkozásában az ajánlatok az alábbiakat tartalmazták:<br>
Földgép Kft.:	594 000 000 Ft<br>
Contur-Bau Rt.:	496 269 371 Ft<br>
Betonút Rt.:	564 886 875 Ft<br>
Délviép Kft.:	244 500 000 Ft<br>
Alterra Kft.:	591 663 000 Ft<br>
Strabag Rt.:	551 793 750 Ft<br>
A Döntõbizottság álláspontja szerint ajánlatkérõ által alkalmazott pontszám-meghatározási módszer teljes mértékben megfelelt az ajánlati felhívásban közölteknek.<br>
Ár szempontjából a legkedvezõbb ajánlatot a Délviép Kft. tette, ezért 10 pontot kaphatott. A fentebb már ismertetettek alapján a Döntõbizottság a Délviép Kft. ajánlatát érvényesnek tekintette.<br>
Az ajánlatkérõ által számolt pontszámokat matematikailag is helyesnek találta a Döntõbizottság, a következõk szerint:<br>
nyertes:	4,1 pont<br>
Alterra Kft.:	4,1 pont<br>
kérelmezõ:	4,9 pont<br>
<br>
2. Helyi munkaerõ alkalmazása<br>
A <a href="http://net.jogtar.hu/jr/gen/getdoc.cgi?docid=99500040.tv#35">Kbt. 35. § </a>(1) bekezdése szerint az ajánlatkérõ a felhívásban az összességében legelõnyösebb ajánlat elbírálása részszempontjainak és azok súlyszámainak meghatározása körében vagy az egyébként egyenértékû ajánlatok választásánál az elõnyben részesítés elveit, illetõleg mértékét egyértelmûen meghatározva, az esélyegyenlõség követelményére is tekintettel az 59. § (2)–(5) bekezdéseiben foglaltak fenntartása mellett további elõnyben részesítheti az ajánlatot, ha az a felhívásban meghatározott módon elõsegíti az országos, a regionális, illetve – a helyi önkormányzatokról szóló 1990. évi LXV. törvény 8. §-ának (1) bekezdésével összhangban – a helyi foglalkoztatáspolitikai célkitûzések érvényesítését, beleértve a munkahelyteremtés ösztönzését.<br>
Ajánlatkérõ a <a href="http://net.jogtar.hu/jr/gen/getdoc.cgi?docid=99500040.tv#35">Kbt. 35. § </a>(1) bekezdését megfelelõen, az esélyegyenlõség sérelme nélkül alkalmazta a felhívásban, ezen részszempont értékelése azonban a Döntõbizottság álláspontja szerint nem volt jogszerû.<br>
Az ajánlati felhívásban ajánlatkérõ meghatározta, hogy az ajánlattevõ a helyi foglalkoztatáspolitikai célkitûzések érvényesítését háromféle módon segítheti elõ: azzal, hogy 1999-ben pásztói állandó lakosokat foglalkoztatott, hogy a teljesítés során pásztói lakosok foglalkoztatását biztosítja, illetve azzal, hogy a "statisztika kistérség" lakosait foglalkoztatja. Ezen vállalást ajánlattevõnek nyilatkozatba kellett foglalnia, semmiféle igazolást, dokumentumot nem volt szükséges ajánlatához csatolnia.<br>
A fenti elõírások alapján tett ajánlatok szerinti nyilatkozatokat ajánlatkérõ többnyire elfogadta. A nyilatkozatok valós tartalmát nem ellenõrizte, holott erre módja lett volna a vállalkozó, illetve a szervezet nevének ismeretében.<br>
A Döntõbizottság álláspontja szerint ezen nyilatkozatokat ajánlatkérõnek minden ajánlattevõnél azonos módon kellett volna értékelnie.<br>
A nyertes és az Alterra Kft. nyilatkozataiban közölt létszámadatok (103, illetve 87 fõ) megfeleltek a felhívásban közölt igényeknek, míg kérelmezõ esetében ajánlata 16. oldalán 2.6. pont alatt jelölt 12 fõ nem volt értékelhetõ. A kérelmezõ által jelölt további 96 fõt a felhívásban foglaltak szerint ajánlatkérõnek figyelembe kellett vennie. A 2.6. pont alatt kérelmezõ maga hivatkozott arra, hogy rétsági lakhelyû személyekrõl, tehát nem pásztóiakról és nem is a pásztói statisztikai térségbe tartozókról van szó. Ajánlatkérõ viszont a 2.4. pont alatt hivatkozott 30 fõt valós indok nélkül hagyta figyelmen kívül, feltételezésekre hagyatkozott, amikor kétségbe vonta a nyilatkozat tartalmát – amelyet egyetlen esetben sem ellenõrzött.<br>
A helyes pontszámok tehát az ajánlatkérõ arányosított számítási módszere alapján a következõk:<br>
nyertes	103 fõ	10 pont<br>
Alterra Kft.	87 fõ	8,4 pont<br>
kérelmezõ	96 fõ	9,3 pont<br>
Az ajánlatkérõ által hivatkozott Pusztai Gábor helyi vállalkozóval kapcsolatos hamis adatszolgáltatást a Döntõbizottság nem találta megalapozottnak, hiszen kérelmezõ ajánlatának 15. oldalán elõrehaladott tárgyalásokra hivatkozott a vállalkozóval. Kérelmezõ nem csatolt mindkét fél részérõl aláírt megállapodást vagy egyéb szerzõdéses nyilatkozatot. Az elõrehaladott tárgyalások vonatkozásában ajánlatkérõnek módja lett volna döntésének meghozatalát megelõzõen azt ellenõrizni, azonban ezen lehetõséggel nem élt.<br>
<br>
3. Garanciális többletvállalások<br>
Ezen szempont értékelése a felhívásban és dokumentációban megkövetelt vállalásokon túli ajánlatokra vonatkozott. Ajánlatkérõ 1 év jótállást, 12 M Ft teljesítési, illetve 2,4 M Ft jóteljesítési biztosítékot követelt meg, egyéb garanciális szerzõdési feltételekre az ajánlattevõktõl várt nyilatkozatot. Értékelése szerint a kérelmezõ tette e tekintetben a legjobb ajánlatot, ezért 10 pontot kapott, az Alterra Kft. 9, a nyertes pedig 8 pontot ért el. Szintén 8 pontot kapott a Betonút Rt. is.<br>
A Döntõbizottság megvizsgálta ajánlatkérõ pontozási módszerét. A dokumentáció 9. oldalán ajánlatkérõ nyilatkozata úgy szólt, hogy e szempontból a legtöbbet vállaló ajánlat kapja a 10 pontot, a többi pontszám ehhez viszonyítva kerül meghatározásra. A pontszám kiszámítása itt nem matematikai képlet, hanem a részszempont egészének összehasonlításán alapul. A Döntõbizottság álláspontja szerint a törvényi szabályozásnak megfelel minden olyan pontozás, amely a részszempontok tartalmi elemei közötti viszonyt objektíven és megfelelõen tükrözi, nem követeli meg a törvény a képletszerû számítást. Ennek alapján a Döntõbizottság összehasonlította az ajánlatok többletvállalásait és az alábbi eredményre jutott.<br>
Nyertes 200 E Ft – maximum 20 M Ft – késedelmi kötbért vállalt, a teljesítési biztosíték tekintetében nem volt többletvállalása. Ajánlata 5.2. és 5.6. pontjait együttesen értelmezve a mûszaki átadástól számított 2 év teljes körû garanciát (jótállást) vállalt, amely teljes idõszakra rendelkezésre bocsátja a 2,4 M Ft-os biztosítékot. Egyéb feltételei között 5 évre vállalja a technológia feletti – pontosan meg nem határozott tartalmú – "felügyeletet".<br>
Az Alterra Kft. 100 E Ft – maximum 15% = 88,7 M Ft – késedelmi kötbért vállalt. A teljesítési és jóteljesítési biztosíték összege az ár 10%-a, amely 59 M Ft, idõtartama a vállalt 3 éves jótállási idõ, ennek kezdete az üzembe helyezés idõpontja.<br>
Kérelmezõ 1 M Ft – maximum 99 M Ft – késedelmi kötbért, 5 év teljes körû jótállást vállalt, a beépített gépekre 3 év a jótállási idõ. A teljesítési garancia összegét a részszámlák 10%-ával 49,6 M Ft-ra emeli, ugyanezen összeg 5 évre a jóteljesítés biztosítékává válik. Az 5 éves jótállási idõ alatt a technológiát illetõen díjmentes tanácsadói feladatokat is ellát.<br>
A Döntõbizottság megállapítása szerint – az összes többi ajánlatra is tekintettel – a kérelmezõ többletvállalása a legmagasabb szintû, 10 pontot kaphat. Õt követi az Alterra Kft. 9 ponttal, míg a nyertes pontszámának meghatározása további – a Betonút Rt. ajánlatával történõ – összehasonlítást igényel. A Betonút Rt. 1 M Ft/elsõ 30 nap, illetve 2 M Ft/31. naptól mértékû kötbért vállalt maximum 55 M Ft-ig terjedõen. Hibás teljesítésre 8%, meghiúsulásra 12% kötbért is vállal. Teljeskörûen 3 év jótállást, 15% (= 88 M Ft) teljesítési garanciát a mûszaki átadásig, 5% (= 28 M Ft) jóteljesítési biztosítékot nyújt a 3 éves jótállási idõ végéig. Többletvállalásokat tekintve 8 pontot kaphat, a nyertes viszont a fentieknél szerényebb garanciális vállalásaival az összehasonlításban 7 pontot érhetett el.<br>
A pontszámokat az alábbi táblázatban összesítjük:<br>
Nyertes<br>
– részszempont:	1.<br>
– súlyszám:	10<br>
– pont:	4,1<br>
– x súly:	41<br>
– részszempont:	2.<br>
– súlyszám:	11<br>
– pont:	10<br>
– x súly:	110<br>
– részszempont:	3.<br>
– súlyszám:	9<br>
– pont:	7<br>
– x súly:	63<br>
Összesen:	214<br>
Alterra Kft.<br>
– részszempont:	1.<br>
– súlyszám:	10<br>
– pont:	4,1<br>
– x súly:	41<br>
– részszempont:	2.<br>
– súlyszám:	11<br>
– pont:	8,4<br>
– x súly:	92,4<br>
– részszempont:	3.<br>
– súlyszám:	9<br>
– pont:	9<br>
– x súly:	81<br>
Összesen:	214,4<br>
Kérelmezõ<br>
– részszempont:	1.<br>
– súlyszám:	10<br>
– pont:	4,9<br>
– x súly:	49<br>
– részszempont:	2.<br>
– súlyszám:	11<br>
– pont:	9,3<br>
– x súly:	102,3<br>
– részszempont:	3.<br>
– súlyszám:	9<br>
– pont:	10<br>
– x súly:	90<br>
Összesen:	241,3<br>
Tehát kérelmezõ tette az összességében legelõnyösebb ajánlatot, megelõzve mind a kihirdetett nyertest, mind az õt követõ második helyezett ajánlattevõ pontszámait.<br>
Kérelmezõnek a K & T Kft.-vel kapcsolatos kérelmét a Döntõbizottság nem találta megalapozottnak, tekintettel arra, hogy a Kbt. szabályainak megfelelõen, azokat betartva járt el a közbeszerzési eljárás bonyolítása során, az ajánlatkérõ nevében eljárva. Az általa – mint kétségkívül szakértelemmel rendelkezõ szervezet által – készített értékelést a döntéshozónak módjában volt ellenõrizni, illetve lehetõsége volt azt megváltoztatni. A Kbt. szabályai szerint a döntésért a felelõsséget minden esetben maga az ajánlatkérõ viseli, téves döntésében okként a lebonyolító szándékosan félrevezetõ magatartása jelen esetben nem volt megállapítható.<br>
A Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdésének c) pontjában biztosított jogkörében eljárva a Kbt. 88. § (1) bekezdésének c) pontja alapján semmisítette meg ajánlatkérõ eljárást lezáró döntését, a Kbt. 88. § (1) bekezdésének a) pontja alapján a jogorvoslati kérelem azon részét, amely megalapozatlan volt, elutasította.<br>
A bírósági jogorvoslat jogát a 89. § (1) bekezdése biztosítja.<br>
<br>
Budapest, 2000. június 7.<br>
<br>
Dr. Kozmáné dr. Gocs Éva s. k.	Ruthner Oszkár s. k.<br>
közbeszerzési biztos	közbeszerzési biztos<br>
<br>
 Kalmárné Diósy Ildikó s. k.<br>
közbeszerzési biztos<br>
<br>
A határozatot a bíróság elõtt keresettel támadták.<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>