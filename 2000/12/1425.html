<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
MAGYAR KÖZTÁRSASÁG LEGFELSÕBB BÍRÓSÁGA (1425)
</b></h2><FONT size=3><i><u></i></u><br>
Kf.V.27.990/1999/4. szám<br>
<br>
A Magyar Köztársaság nevében!<br>
A Magyar Köztársaság Legfelsõbb Bírósága dr. Kollai Gergely (1055 Budapest, Balassi B. u. 7.) ügyvéd által képviselt Hungaroring Sport Rt. (2146 Mogyoród, Pf. 10) felperesnek dr. Deli Betty jogtanácsos által képviselt Közbeszerzések Tanácsa Közbeszerzési Döntõbizottság (1024 Budapest, Margit krt. 85.) alperes ellen közigazgatási határozat felülvizsgálata iránt indult perében, mely perbe az alperes pernyertessége érdekében beavatkozott Tóth Csaba alkalmazott által képviselt Universitas Vállalkozásszervezõ Szövetkezet (1092 Budapest, Lónyay u. 34.) beavatkozó, a Fõvárosi Bíróság 1999. március 9. napján kelt 8.K.31.540/1998/4. számú ítélete ellen az alperes részérõl 5. sorszám alatt benyújtott fellebbezés folytán az alulírott napon – tárgyaláson kívül – meghozta az alábbi<br>
<br>
ÍTÉLET-et:<br>
<br>
A Legfelsõbb Bíróság az elsõfokú bíróság ítéletét megváltoztatja, és a felperes keresetét teljes egészében elutasítja.<br>
Kötelezi a felperest, hogy 15 napon belül fizessen meg az alperesnek 15 000 (tizenötezer) forint együttes elsõ- és másodfokú eljárási költséget.<br>
Kötelezi a felperest, hogy fizessen meg a Magyar Államnak – az Illetékhivatal külön felhívására – 6000 (hatezer) forint kereseti, 13 500 (tizenháromezer-ötszáz) forint fellebbezési illetéket.<br>
Ez ellen az ítélet ellen fellebbezésnek helye nincs.<br>
<br>
INDOKOLÁS<br>
<br>
A felperes a K. É. 1998. február 18-án megjelent 7. számában meghívásos gyorsított eljárásra szóló részvételi felhívást tett közzé, többek között gumikorlátok speciális csavarkötéses részleges átépítésére. Ajánlatot nyújtott be az alperesi beavatkozó, a Tétényker Hb Kft. és a NA-JO Bt. A felperes nyertesként a Tétényker Hb Kft.-t hirdette ki, és vele kötött szerzõdést.<br>
Az alperesi beavatkozó kérelmére az alperes az 1998. május 21-én kelt D.75/11/1998. számú határozatával megállapította, hogy a felperes a közbeszerzésekrõl szóló 1995. évi XL. törvény (továbbiakban: <a href="http://net.jogtar.hu/jr/gen/getdoc.cgi?docid=99500040.tv#59">Kbt.) 59. §</a> (1) bekezdését megsértve járt el, amikor nem az elbírálási szempontok figyelembevételével, összességében a legelõnyösebb ajánlatot hirdette ki nyertesnek, ezért a felperessel szemben 2 000 000 forint bírságot szabott ki.<br>
A felperes keresetet nyújtott be az alperes határozatának megváltoztatása és az alperesi beavatkozó kérelmének elutasítása iránt. Másodlagos kereseti kérelme szerint kérte a pénzbírság törlését, illetve annak a szerzõdési érték szerinti számítását.<br>
Az elsõfokú bíróság ítéletével az alperes határozatát részben megváltoztatta és a pénzbírság kiszabását mellõzte, ezt meghaladóan a felperes keresetét elutasította. Ítélete indokolása szerint csak az ajánlati felhívásnak megfelelõ, érvényes ajánlatok hasonlíthatók össze abból a szempontból, hogy az értékelési szempontoknak melyik ajánlat felel meg a legjobban. A beérkezett ajánlatok nem feleltek meg az ajánlati felhívásban foglaltaknak a <a href="http://net.jogtar.hu/jr/gen/getdoc.cgi?docid=99500040.tv#46">Kbt. 46. §-</a>a szerinti igazolások hiánya miatt, ez okból érvénytelenek voltak az ajánlatok, ezért a felperes eljárása a Kbt. 59. § (1) bekezdésébe ütközött. Az elsõfokú bíróság álláspontja szerint a Kbt. 88. § (1) bekezdés szerinti jogkövetkezmény alkalmazásának korlátja a Kbt. 88. § (4) bekezdése. Ezek szerint bírság csak akkor szabható ki, ha egyúttal az ajánlattevõ közbeszerzési eljárásban való részvételtõl való eltiltására is sor kerül. Mivel ilyen jogkövetkezmény alkalmazásra nem került, ezért a felperessel szemben a bírság kiszabásának nem volt helye.<br>
Az ítélet ellen az alperes nyújtott be fellebbezést az ítélet megváltoztatása iránt. Álláspontja szerint a pénzbírság mellõzésérõl szóló ítéleti rendelkezés törvénysértõ, a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(4) bekezdése nem írja elõ feltételként a jogsértés megállapításán túlmenõen az ajánlattevõ eltiltását a közbeszerzési eljárásban való részvételtõl. A feltételek alternatívak, az ajánlatkérõ tekintetében a jogsértés megállapítása mellett jogszerûen alkalmazható pénzbírság, mint jogkövetkezmény.<br>
A felperes fellebbezésre észrevételt nem nyújtott be.<br>
A Legfelsõbb Bíróság az elsõfokú bíróság ítéletét a Pp. 253. § (3) bekezdése alapján a fellebbezési kérelem korlátai között vizsgálta, és a fellebbezést a Pp. 256/A § (1) bekezdés e) pontja alapján tárgyaláson kívül bírálta el.<br>
Az alperes fellebbezése alapos.<br>
A Legfelsõbb Bíróság álláspontja szerint az elsõfokú bíróság tévesen értelmezte a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(4) bekezdését. E rendelkezés szerint az (1) bekezdés f) pontja szerinti bírság kiszabására csak abban az esetben kerülhet sor, ha a bizottság a közbeszerzési eljárást lezáró döntést, vagy a közbeszerzési szerzõdés megkötését követõen az eljárás jogellenességét állapította meg, továbbá, ha az (1) bekezdés e) pontja szerint az ajánlattevõt eltiltotta a közbeszerzési eljárásban való részvételtõl. A Kbt. 88. § (4) bekezdése a bírság kiszabásának két esetkörét sorolta fel: az egyik esetben akkor kerülhet sor bírság kiszabására, ha a Döntõbizottság a közbeszerzési eljárást lezáró döntést, vagy a közbeszerzési szerzõdés megkötését követõen az eljárás jogellenességét megállapította, a másik esetben bírság kiszabására van lehetõség akkor is a Kbt. 88. § (1) bekezdés e) pontjában foglalt esetben, ha az ajánlattevõt a Döntõbizottság eltiltotta a közbeszerzési eljárásban való részvételtõl. A Kbt. 88. § (4) bekezdésében foglalt feltételek alternatív feltételek, és nem konjuktív, együttesen alkalmazandó feltételek.<br>
Mindezek alapján az alperes jogszerûen járt el, amikor a felperest az eljárás jogellenességének megállapítása mellett bírság megfizetésére is kötelezte.<br>
A fentiek alapján a Legfelsõbb Bíróság a Pp. 253. § (2) bekezdése alapján az elsõfokú bíróság ítéletét megváltoztatta, és a felperes alaptalan keresetét teljes egészében elutasította.<br>
A pervesztes felperes a Pp. 78. § (1) bekezdése alapján köteles az alperes felmerült elsõ- és másodfokú eljárási költségének viselésére, valamint a 6/1986. (VI. 26.) IM-rendelet 13. § (2) bekezdése alapján a le nem rótt kereseti és fellebbezési illeték megfizetésére.<br>
<br>
Budapest, 1999. december 6.<br>
<br>
Dr. Kaszainé dr. Mezey Katalin s. k.<br>
a tanács elnöke<br>
<br>
Lénártné dr. Márton Gizella s. k.<br>
elõadó bíró<br>
<br>
Dr. Fekete Ildikó s. k.<br>
bíró<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>