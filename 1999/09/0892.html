<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (0892)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt. sz.: D.311/8/1998.<br>
Üi.: dr. Csitkei Mária<br>
Telefon: 375-9693<br>
<br>
Tárgy: A Betonútépítõ Nemzetközi Építõipari Rt. jogorvoslati kérelme Tata Város Önkormányzata közbeszerzési eljárása ellen<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
HATÁROZAT-ot:<br>
<br>
Dr. Soós Tibor ügyvéd (1094 Budapest, Tûzoltó u. 31.) által képviselt Betonútépítõ Nemzetközi Építõipari Rt. (1094 Budapest, Tûzoltó u. 31.) – a továbbiakban: kérelmezõ – jogorvoslati kérelmének, melyet Tata Város Önkormányzata (2890 Tata, Kossuth tér 1.) – a továbbiakban: ajánlatkérõ – Tata város egyes utcái szennyvízcsatornázásának kivitelezése tárgyú közbeszerzési eljárása ellen indított, elutasítja.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.<br>
<br>
INDOKOLÁS<br>
<br>
Ajánlatkérõ nyílt eljárásra vonatkozó ajánlati felhívást tett közzé a K. É. 1998. augusztus 5-én megjelent 31. számában Tata város egyes, az ajánlati felhívásban részletezett területei szennyvízcsatornázásának kivitelezésére.<br>
Az ajánlatokat szeptember 15-ig lehetett benyújtani. Az ajánlatok bontásáról jegyzõkönyv készült, miszerint a felhívásra 6 ajánlat érkezett: a kérelmezõ, a Strabag Hungária Építõ Rt., az OMS Hungária Kft., az Általános Mélyépítõ Kft., a Fekete Tervezõ és Kivitelezõ Kft., valamint a Magyar Aszfalt Kft. ajánlata. Ajánlatkérõ az OMS Hungária Kft. ajánlatát hirdette ki nyertesnek.<br>
A Döntõbizottság ugyancsak a jelen jogorvoslati eljárás kérelmezõje által szeptember 24-én elõterjesztett jogorvoslati kérelemre az ajánlatkérõ döntését a D.222/16/98. számú, október 27-én kelt határozatával megsemmisítette, egyrészt azért, mert az ajánlati dokumentáció részét képezõ mûszaki leírásokat és rajzi munkarészeket az OMS Hungária Kft. nyertes ajánlattevõvel szerzõdéses jogviszonyban álló tervezõ készítette, másrészt pedig azért, mert ajánlatkérõnek a Fekete Tervezõ és Kivitelezõ Kft., a Strabag Hungária Rt. és az Általános Mélyépítõ Kft. ajánlatának érvénytelenségét megállapító döntése nem volt helytálló. A Döntõbizottság a határozatban kötelezte ajánlatkérõt az OMS Hungária Kft. ajánlatának érvénytelenítése és az említett 3 ajánlattevõ ajánlatának érvényessé nyilvánítása mellett az ajánlatok ismételt elbírálására.<br>
Az ajánlatkérõ az 1998. december 3-án tartott eredményhirdetésen a <a href="http://net.jogtar.hu/jr/gen/getdoc.cgi?docid=99500040.tv#60">Kbt. 60. § </a>(1) bekezdés d) pontjára hivatkozva az eljárást eredménytelennek nyilvánította, errõl a december 4-én kelt levelével az érvényes ajánlatot tevõket értesítette.<br>
Ajánlatkérõ döntése ellen a kérelmezõ december 15-én jogorvoslati kérelmet terjesztett elõ a Döntõbizottsághoz. Sérelmezte az eljárás eredménytelenné nyilvánítását, arra hivatkozott, hogy az ügyben a Kbt.-nek az eljárás eredménytelenné nyilvánításának eseteit szabályozó 60. § (1) bekezdés a)–f) pontjaiban foglalt tényállások egyike sem áll fenn. Kérte az eljárás eredménytelenségét kimondó döntés megsemmisítését és ajánlatkérõnek az eljárási díjban és a jogi képviseleti költségben való marasztalását.<br>
Ajánlatkérõ a december 19-én kelt észrevételében kérte a jogorvoslati kérelem elutasítását. Elõadta, hogy az eljárást azért nyilvánította eredménytelennek, mert a korábbi jogorvoslati eljárás miatti idõveszteség folytán olyan körülmények következtek be, melyek mellett az ajánlati felhívásban és dokumentációban meghatározott feltételekkel már nem teljesíthetõ a szerzõdés, az ajánlati felhívást és dokumentációt viszont a Kbt. elõírásai szerint csak az ajánlati határidõig módosíthatta volna.<br>
A jogorvoslati eljárásban 1999. január 11-én tartott tárgyaláson ajánlatkérõ a védekezését kiegészítette. Közölte, hogy új ajánlati dokumentációt készített, melyek tartalma csak a munkakezdési és a teljesítési határidõt és ezekbõl következõen az 1998. évben végzendõ munka értékét illetõen tér el az eredetitõl. Az eredeti dokumentációban 1998. évre 115-120 millió Ft értékû munka elvégzése, 1999. június 30-i teljesítési határidõ szerepel, az új dokumentációban pedig 1999. évi munkakezdés és 1999. augusztus 31-i teljesítési határidõ.<br>
Álláspontja szerint a Kbt. miniszteri indokolása a 60. § (1) bekezdés d) pontja alapján az eljárás eredménytelenné nyilvánításának lehetõségére két esetkört tartalmaz: az, amikor megfelelnek ugyan az ajánlatok a felhívásnak, de mégsem alkalmasak az ajánlatkérõ igényeinek kielégítésére. Utalt arra, hogy a felhívás 15. c) pontjában már eleve fenntartotta az ajánlatok érvénytelenné nyilvánítására való jogát.<br>
Az egyéb érdekeltek közül az Általános Mélyépítõ Kft. és a Magyar Aszfalt Kft. nyújtott be beadványt. Az Általános Mélyépítõ Kft. beadványa érdemi észrevételt nem tartalmazott. A Magyar Aszfalt Kft. közölte, hogy az eljárás eredménytelenné nyilvánításáról csak a jogorvoslati kérelem kézhezvétele útján értesült, kérte annak megvizsgálását, hogy részére visszajár-e az ajánlati dokumentáció ára.<br>
A Döntõbizottság a közbeszerzési eljárás során keletkezett iratok tartalma, a felek írásbeli észrevételei és a tárgyaláson elhangzott nyilatkozatai alapján megállapította, hogy a kérelmezõ jogorvoslati kérelme nem megalapozott.<br>
A közbeszerzési eljárásnak az ajánlatkérõ általi eredménytelenné nyilvánításáról a <a href="http://net.jogtar.hu/jr/gen/getdoc.cgi?docid=99500040.tv#60">Kbt. 60. §-</a>a rendelkezik. A jelen eljárás szerinti tényállásra irányadó (1) bekezdés d) pontja szerint eredménytelen az eljárás, ha egyik ajánlattevõ sem tett az ajánlati felhívásban foglaltaknak – az ajánlatkérõ részére – megfelelõ ajánlatot. A Döntõbizottság álláspontja szerint ezen törvényhely arra az esetre is rendelkezik, ha az ajánlatkérõhöz beérkezett ajánlatok érvényesek ugyan, de azok valamilyen – természetesen reális indokkal alátámasztott – oknál fogva mégsem alkalmasak az ajánlatkérõ részére. Ez esetben ajánlatkérõ szerzõdéskötési kötelezettség hiányában nem köteles elfogadni egyik ajánlatot sem.<br>
A Döntõbizottság megállapítja, hogy ajánlatkérõ számára sem a Kbt., sem más jogszabály nem ír elõ szerzõdéskötési kötelezettséget, az eljárás eredménytelenségét pedig reális indokra alapította. Ugyanis ajánlatkérõ a 4 érvényes ajánlattevõ egyikével sem tudott volna az ajánlati dokumentációban és az ajánlatokban foglalt feltételek szerinti szerzõdést kötni, mert az ajánlati dokumentációban 1998. évre ütemezett 115-120 millió Ft volumenû munkát a Döntõbizottság október 19-én kelt határozata utáni egy héten belüli szerzõdéskötéstõl számítottan november 15-ig már nem lehetett volna elvégezni. A felhívás feltételei között pedig szerepelt, hogy a november 15-i és március 15-i idõszak között az közútkezelõ tiltja a kivitelezési munkákat. A jogorvoslati eljárás hiányában a szeptember 22-i eredményhirdetésre tekintettel e részteljesítésre reális lehetõség volt, ezt a tényt a tárgyaláson kérelmezõ is elismerte.<br>
Ajánlatkérõ tehát jogosan minõsítette az eljárást eredménytelennek. A 60. § (2) és (3) bekezdése szabályozza az eredménytelenné nyilvánítás további következményeit. A (2) bekezdés akként rendelkezik, hogy ha ajánlatkérõ egyik ajánlattevõ ajánlatát sem fogadja el, és a dokumentációt ellenérték fejében bocsátotta rendelkezésre, úgy az ajánlati felhívás visszavonására vonatkozó rendelkezést kell alkalmazni. Az ajánlati felhívás visszavonása esetére rendelkezõ 50. § (3) bekezdése értelmében az ajánlati biztosítékot és az ajánlati dokumentáció árát ajánlatkérõnek valamennyi ajánlattevõ – ideértve a kizárt, vagy érvénytelen ajánlatot tevõket (pl. Magyar Aszfalt Kft.) is – részére vissza kell fizetni, ha a szerzõdéskötés az ajánlatkérõ érdekkörében felmerült okból hiúsult meg.<br>
Az eljárás eredménytelenné nyilvánítása folytán tényként állapítható meg, hogy ajánlatkérõ egyik ajánlatot sem fogadta el, a törvény szövegezése szerint pedig e tekintetben csak annak van jelentõsége, hogy kinek az érdekkörében felmerült okból hiúsult meg a szerzõdéskötés.<br>
Az érdekkör vizsgálata során az adott ügyben abból kell kiindulni, hogy a D.222/98. számú jogorvoslati eljárást a kérelmezõ azért indította, mert ajánlatkérõ olyan ajánlattevõ ajánlatát hirdette ki nyertesnek, amely ajánlattevõ részt vett az ajánlati dokumentáció elkészítésében, és ezáltal nem a többi ajánlattevõvel azonos eséllyel indult a közbeszerzési eljárásban. A <a href="http://net.jogtar.hu/jr/gen/getdoc.cgi?docid=99500040.tv#24">Kbt. 24. § </a>(2) bekezdése a közbeszerzési eljárásban az esélyegyenlõség biztosítását az ajánlatkérõ – és nem az ajánlattevõk – kötelezettségévé teszi, az esélyegyenlõség megléte tehát az ajánlatkérõ érdekkörébe esik. Az idõveszteséget okozó jogorvoslati eljárás az esélyegyenlõség biztosítása érdekében indult, tehát a közbeszerzési eljárás kényszerû eredménytelenné nyilvánítása folytán a szerzõdéskötés az ajánlatkérõ érdekkörében felmerült okból hiúsult meg.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 1999. január 15.<br>
<br>
Dr. Csitkei Mária s. k.	Kalmárné Diósy Ildikó s. k.<br>
közbeszerzési biztos	közbeszerzési biztos<br>
<br>
Hámori András s. k.<br>
közbeszerzési biztos<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>