<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (9115)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt.sz.: D.476/10/2002.<br>
<br>
Tárgy: a City Service Rt. jogorvoslati kérelme a Semmelweis Egyetem közbeszerzési eljárása ellen.<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
A Döntõbizottság a City Service Biztonsági és Létesítménygazdálkodási Rt. (1024 Budapest, Szemlõhegy u. 1., képviseli: dr. Karas Ügyvédi Iroda, dr. Koruhely Péter ügyvéd, 1055 Budapest, Nyugati tér 8., továbbiakban: kérelmezõ) jogorvoslati kérelmét, melyet a Semmelweis Egyetem (1085 Budapest,<br>
Üllõi út 26., képviseli: dr. Salamonné dr. Bódis Enikõ ügyvéd és dr. Salamon Ferenc ügyvéd, 1012 Budapest, Vérmezõ út 14., a továbbiakban: ajánlatkérõ) "Fül-, Orr-, Gégészeti, Fej-, Nyaksebészeti Klinika épülettakarítási szolgáltatás" tárgyú közbeszerzési eljárása ellen nyújtott be, elutasítja.<br>
Az eljárás során felmerült költségeiket a felek maguk viselik.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani.<br>
<br>
INDOKOLÁS<br>
<br>
A Döntõbizottság a közbeszerzési eljárásban keletkezett iratok, ajánlatkérõ tárgyaláson tett nyilatkozatai alapján az alábbi tényállást állapította meg:<br>
Ajánlatkérõ a Közbeszerzési Értesítõ 2002. június 26-án megjelent 26. számában tett közzé ajánlati felhívást nyílt eljárás megindítására a rendelkezõ részben megjelölt beszerzés tárgyában 3525 m2 területre vonatkozóan.<br>
Ajánlatkérõ az ajánlattétel elkészítésének megkönnyítése céljából dokumentációt is biztosított, amelyet az ajánlati felhívás közzétételének napján és az azt követõ elsõ naptól számított 15. munkanapig, azaz 2002. július 17-ig lehetett megvásárolni.<br>
Az ajánlati felhívás 11. a) pontja tartalmazta az ajánlattevõktõl a pénzügyi, gazdasági és mûszaki alkalmasságuk igazolására kért adatokat és tényeket, e körben ajánlatkérõ többek között elõírta, hogy ajánlattevõnek a <a href="http://net.jogtar.hu/jr/gen/getdoc.cgi?docid=99500040.tv#44">Kbt. 44. § </a>(2) bekezdés a) pontja alapján ismertetni kellett a jelen közbeszerzés tárgyára vonatkozó szerzõdéseit, egészségügyi intézmény takarítására vonatkozó legalább három, az ajánlattal azonos nagyságú igazolt egészségügyi referenciát, illetõleg ajánlatkérõ kérte csatolni a tervezett takarítást végzõ személyek szakmai önéletrajzát.<br>
Az ajánlati felhívás 11. b) pontjában ajánlatkérõ az ajánlattevõnek a szerzõdés teljesítésére alkalmatlanná minõsítés szempontjai között rögzítette többek között, hogy alkalmatlannak minõsül az az ajánlattevõ, akinek a referenciái között nincs legalább három igazolt az ajánlattal azonos nagyságú egészségügyi referenciája, továbbá a tervezett takarítást végzõ személyeknek nincs legalább fél éves egészségügyi intézményben szerzett gyakorlatuk jelen szolgáltatás tárgyára vonatkozóan.<br>
Az ajánlati felhívás szerint az ajánlattételi határidõ 2002. augusztus 6. volt, eredményhirdetés napja pedig az ajánlatok felbontását követõ naptól számított 15. nap, azaz 2002. augusztus 21.<br>
Az ajánlattételi határidõig 2002. augusztus 6-ig ajánlatot nyújtott be a Rich Cleanness Kft., és a DIW Service Kft.<br>
Ajánlatkérõ a 2002. augusztus 21-i eredményhirdetésen az eljárását a <a href="http://net.jogtar.hu/jr/gen/getdoc.cgi?docid=99500040.tv#60">Kbt. 60. § </a>(1) bekezdés b) pontja alapján eredménytelennek nyilvánította.<br>
Kérelmezõ jogorvoslati kérelmet 2002. augusztus 12-én nyújtott be, melyet hiánypótlási felhívás alapján 2002. augusztus 23-án egészítette ki.<br>
Kérelmezõ jogorvoslati kérelmében kérte a jogsértés megállapítását ajánlatkérõ közbeszerzési eljárásban hozott döntéseinek megsemmisítését, ideiglenes intézkedésként a jogorvoslati eljárás felfüggesztését.<br>
Kérelmezõ jogorvoslati kérelmében az ajánlati felhívás fenti idézett elõírásait sérelmezte.<br>
Álláspontja szerint ajánlatkérõ fenti elõírásaival megsértette az esélyegyenlõség elvét, hiszen ajánlatkérõ köztudomásúan a fõváros legnagyobb egészségügyi intézménye, így hasonló nagyságrendû egészségügyi intézmény a fõváros területén alig található. Ennek alapján a referencia meghatározásával ajánlatkérõ indokolatlanul leszûkítette a lehetséges ajánlattevõk körét.<br>
Álláspontja szerint a takarítási munka az egészségügyben nem ÁNTSZ-engedélyhez kötött tevékenység, és ezért indokolatlanul határozta meg ajánlatkérõ, hogy egészségügyben végzett takarítási munkareferenciát követel meg.<br>
Kérelmezõ hivatkozott továbbá arra is, hogy a takarítást végzõ személyek szakmai önéletrajzának csatolása is indokolatlan elõírás ajánlatkérõ részérõl, hiszen a takarítási munka nem szakképesítéshez kötött, nem úgynevezett szakmunka. A szerzõdés teljesítésének, illetve az erre való képesség megítéléséhez elegendõ a felhasznált anyagok ismerete, valamint a minõségbiztosítási rendszerben való akkreditálás benyújtása, esetleg a felelõs vezetõk szakmai önéletrajzának a megkövetelése.<br>
Kérelmezõ a jogsértésrõl tudomásszerzés idõpontját 2002. július 29-ében jelölte meg, figyelemmel arra, hogy a döntési jogkörrel rendelkezõ vezérigazgató a pályázat megjelenésének idõpontjában szabadságát töltötte, így a jogsértés kiírásáról csak az elsõ munkanapján 2002. július 29-én szerzett tudomást.<br>
Kérelmezõ a tárgyaláson elismerte, hogy cégének a Közbeszerzési Értesítõ rendszeresen jár, távollétében a munkatársai a megjelent hirdetményeket figyelemmel kísérik, azonban döntési jogkörrel kizárólag a cég tulajdonosa rendelkezik.<br>
Ajánlatkérõ érdemi észrevételében kérte a jogorvoslati kérelem elutasítását, egyrészt elkésettség, másrészt ügyfélképesség hiánya, harmadrészt megalapozatlanság okán, továbbá kérte költségeinek megtérítését.<br>
Ajánlatkérõ hivatkozott arra, hogy 2002. június 26-án került hirdetménye közzétételre a Közbeszerzési Értesítõben. Az ajánlati dokumentáció megvásárlásának feltétele volt az ajánlatadásnak, ennek a határideje is 2002. július 17-én lejárt. Ajánlatkérõ álláspontja szerint kérelmezõ a dokumentációt határidõben nem vásárolta meg, így az eljárásnak részesévé emiatt eleve nem válhatott, így ügyfélképessége is hiányzik a jogorvoslati kérelem benyújtásához. Álláspontja szerint az ajánlati felhívás kérelmezõ által vitatott rendelkezései nem jogsértõek.<br>
Ajánlatkérõ hivatkozott arra, hogy a <a href="http://net.jogtar.hu/jr/gen/getdoc.cgi?docid=99500040.tv#44">Kbt. 44. § </a>(2) bekezdése alapján jogszerûen kérte az elmúlt három év referenciáinak becsatolását. Jogszerû volt az az elõírása is, hogy referenciamunkaként kérte az egészségügyi intézményben végzett takarítási tevékenység igazolását, mert álláspontja szerint a kórházi takarítás speciális jellegû, a legkisebb higiéniai probléma is beláthatatlan következményekhez vezet. Ez indokolta a szolgáltatást végzõk fokozott gondossággal való kiválasztását. Ennek alapján követelte meg ajánlatkérõ azt is, hogy magát a takarítási szolgáltatást végzõk is olyan személyek legyenek, akik már rendelkeznek tapasztalattal egészségügyi intézményben végzett takarításaik során.<br>
Ajánlatkérõ hivatkozott arra, hogy a referenciák csatolását nemcsak a fõváros területére szûkítette le, hanem lényegében országos szinten is, illetõleg külföldön végzett takarítási munka referenciát is elfogadott.<br>
A Döntõbizottság a közbeszerzési eljárásban keletkezett iratok, a felek tárgyaláson tett nyilatkozatai alapján megállapította, hogy a jogorvoslati kérelem elkésett.<br>
A Döntõbizottságnak elsõdlegesen azt kellett vizsgálnia, hogy a jogorvoslati kérelem a törvényes határidõn belül került-e elõterjesztésre.<br>
A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(7) bekezdése szerint az eljárást az e törvény szabályait sértõ esemény tudomásra jutásától számított tizenöt napon belül, de legkésõbb az esemény bekövetkezésétõl számított kilencven napon belül lehet kérelmezni vagy kezdeményezni, illetve e határidõn belül indítható meg hivatalból az (5) vagy a (6) bekezdés szerint. E határidõk elmulasztása jogvesztéssel jár.<br>
A Kbt. kétféle határidõt állapít meg a jogorvoslati kérelem benyújtásával kapcsolatban. A 90 napos (objektív) határidõt a jogsértõ esemény bekövetkezésétõl kell számítani, a Kbt. három eseménnyel kapcsolatban meg is határozza azt, hogy mit kell a jogsértõ esemény bekövetkezése idõpontjának tekinteni. A másik, a 15 napos (szubjektív) határidõt az e törvény szabályait sértõ esemény tudomására jutásától kell számítani. Bármelyik határidõt lépi is túl a kérelmezõ kérelme benyújtásával, a kérelme elkésett.<br>
Kérelmezõ az ajánlati felhívás tartalmát támadta a kérelmében. A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(8) bekezdés a) pontja értelmében a Kbt. 79. § (7) bekezdése szerinti határidõ lejártának kiszámításakor a jogsértõ esemény bekövetkezésének kell tekinteni a jogellenes tartalmú felhívás, illetõleg dokumentáció esetén az ajánlattételi, illetve részvételi jelentkezési határidõ lejártát. Jelen esetben ez az idõpont 2002. augusztus 7. volt, így a kérelem benyújtása ehhez az idõponthoz képest számított 90 napos határidõben történt meg.<br>
Ezt követõen azt kellett vizsgálni, hogy a kérelem az e törvény szabályait sértõ esemény tudomásra jutásától számított 15 napos határidõben került-e benyújtásra.<br>
Kérelmezõ nyilatkozata szerint a jogsértésrõl történõ tudomásszerzés idõpontja 2002. július 29.<br>
A Döntõbizottság álláspontja szerint a Kbt. nem tartalmaz olyan rendelkezést, hogy a szubjektív határidõ számítása szempontjából a Közbeszerzési Értesítõ megjelenésének idõpontját kell irányadónak tekinteni, ha a jogsértés az ott megjelent felhívással kapcsolatos. Így minden esetben egyedileg vizsgálni kell a tudomásra jutás idõpontját. Jelen esetben a kérelmezõ nyilatkozata áll csak a Döntõbizottság rendelkezésére a tudomásra jutás idõpontjával kapcsolatban.<br>
Kérelmezõ nem vitatta, hogy a Közbeszerzési Értesítõre a cég elõfizet, így azt rendszeresen kézhez kapják, a hirdetményeket figyelemmel kísérik.<br>
Kérelmezõ által sem vitatottan a kifogásolt hirdetmény tartalmát a megjelenést követõen a cég munkatársai megismerték, jogorvoslati eljárás kezdeményezésére csupán azért nem került sor, mert a döntési jogkörrel rendelkezõ cégvezetõ a szabadságát töltötte. Nem életszerû az a kérelmezõi elõadás, mely szerint egy mintegy 400 fõt foglalkoztató cég esetében a vezérigazgató távollétében ne lenne döntési jogkörrel rendelkezõ személy. A Kbt. a jogorvoslati kérelem elõterjesztésére nyitva álló határidõk megállapításánál éppen arra volt figyelemmel, hogy az esetleges jogsértések orvoslása minél korábbi idõpontban megtörténhessenek, illetve biztosítsa a közbeszerzési eljárások zavartalan, mielõbbi lefolytatását.<br>
Mindezekre tekintettel a Döntõbizottság nem fogadta el a kérelmezõ által tudomásszerzésként megjelölt július 29-i idõpontot, hanem a kérelmezõ által elõadottak alapján arra a megállapításra jutott, hogy a megjelenést (2002. június 26.) követõ pár napon belül a kérelmezõ számára ismertté vált a hirdetmény tartalma, így a 2002. augusztus 12-én benyújtott jogorvoslati kérelem a tudomásra jutástól számított 15 napon túl került elõterjesztésre, így az elkésett. Ennek alapján az ajánlati felhívás érdemi vizsgálatának eljárásjogi akadálya van.<br>
Az ajánlatkérõ hivatkozott arra is, hogy a kérelmezõ jelen közbeszerzési eljárásban ügyfélképességgel nem rendelkezik.<br>
A Döntõbizottság ennek alapján ezt a kérdéskört is vizsgálat tárgyává tette.<br>
A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(3) bekezdése szerint ugyanis a kérelmet az ajánlatkérõ, az ajánlattevõ vagy az olyan egyéb érdekelt (a továbbiakban: kérelmezõ) nyújthatja be, akinek jogát vagy jogos érdekét az e törvénybe ütközõ tevékenység vagy mulasztás sérti, vagy veszélyezteti.<br>
Kérelmezõ a közbeszerzési eljárásban ajánlattevõként nem vett részt, ezért a Döntõbizottságnak a továbbiakban azt kellett vizsgálnia, hogy a <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(3) bekezdésében meghatározott további feltétel kérelmezõ esetében fennáll-e.<br>
Kérelmezõ azzal támasztotta alá érdekeltségét, hogy tevékenységi körébe a beszerzés tárgyaként megjelölt takarítási szolgáltatás beletartozik, így ajánlattevõként részese lehetne a közbeszerzési eljárásnak.<br>
A Döntõbizottság álláspontja szerint a <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(3) bekezdésére tekintettel, az ügyfélképesség nem értelmezhetõ korlátlanul, a valós, személyes érdeksérelemnek a kérelmezõ oldalán egyértelmûen meg kell jelennie. A kérelmezõ tevékenységi köre alapján ajánlattevõ lehetett volna az eljárásban, ez azonban önmagában az ügyfélképességét jelen esetben nem alapozza meg. Az a tény pedig, hogy csak majdnem két hónappal az ajánlati felhívás megjelenése után nyújtotta be a kérelmét, kihatással van az ügyfélképessége fennállására.<br>
Minden esetben a konkrét beszerzés vonatkozásában kell vizsgálni az ügyfélképességet. Jelen közbeszerzéssel összefüggésben a Döntõbizottság megállapította, hogy kérelmezõ a kérelem beadásának idõpontjában potenciális ajánlattevõnek már nem tekinthetõ, mivel akkor már a dokumentáció megvásárlására nyitva álló határidõ és az ajánlattételi határidõ is letelt. Így ebben az idõpontban a közbeszerzési eljárásban hozott ajánlatkérõi döntések a kérelmezõ jogát vagy jogos érdekét nem veszélyeztetik vagy sértik.<br>
Az a tény, hogy olyan tárgyban írta ki az ajánlatkérõ a közbeszerzési eljárást, amely tevékenység vonatkozásában a kérelmezõ is piaci részesedéssel rendelkezik, nem alapozza meg egy konkrét közbeszerzési eljárás kapcsán a kérelmezõ érdeksérelmét. A Döntõbizottság álláspontja szerint ez az üzleti életben elszenvedett sérelem nem válik automatikusan egy adott közbeszerzési eljárásban sérelemmé.<br>
Az pedig, hogy kérelmezõ azért nem vett részt az eljárásban, mert a döntésre jogosult akadályoztatva volt, olyan érdeksérelemnek nem tekinthetõ, amely egy, a Kbt.-be ütközõ tevékenység vagy mulasztás eredménye lenne.<br>
A fentiek alapján a Döntõbizottság megállapította, hogy jelen jogorvoslati eljárásban kérelmezõ ügyfélképességgel nem rendelkezik, ezért a jogorvoslati kérelem érdemi vizsgálatának ez okból is eljárásjogi akadálya van.<br>
A Döntõbizottság ideiglenes intézkedést nem alkalmazott, mert annak törvényi feltételei nem álltak fenn.<br>
Mindezekre tekintettel a Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdés c) pontjában biztosított jogkörében eljárva a Kbt. 88. § (1) bekezdés a) pontja szerint jogkövetkezményt alkalmazta, figyelemmel a Kbt. 79. § (3) bekezdésében foglaltakra is. A jogorvoslati eljárásban felmerült költségek viselésérõl a rendelkezõ részben foglaltak szerint határozott, figyelemmel a Kbt. 88. § (1) bekezdés h) pontjára.<br>
A Döntõbizottság nem kötelezte kérelmezõt az ügyvédi munkadíj megtérítésére. A Kbt. egyértelmû rendelkezést tartalmaz az eljárási díjjal kapcsolatban. Nem határozza meg azonban azt, hogy mit és milyen mértékben lehet az eljárás során felmerült költségnek tekinteni, ugyanígy a Kbt. 79. § (1) bekezdése alapján a mögöttes jogszabályként alkalmazandó, az államigazgatási eljárás általános szabályairól szóló 1957. évi IV. törvény sem. A 8/2002. (III. 30.) IM rendelet csak a bírósági eljárásban megállapítható ügyvédi költségekrõl rendelkezik. Így a Döntõbizottságnak - bár méltányolja ajánlatkérõ költség iránti igényét - jogszabályi felhatalmazás hiányában annak megállapítására nem volt lehetõsége. Az is akadályát képezi a Döntõbizottság döntésének, hogy tételes jogszabályi rendelkezés nem is szabályozza a közigazgatási eljárásokban a jogi képviselet díját, a bírósági eljárási költségekrõl szóló jogszabályi rendelkezések pedig nem alkalmazhatók. Ezen indokokra tekintettel a Döntõbizottság elutasította ajánlatkérõ költségigényét.<br>
A Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdés c) pontjában biztosított jogkörében eljárva a Kbt. 88. § (1) bekezdés a) pontja alapján, figyelemmel a Kbt. 80. § (4) bekezdésben foglaltakra is, a jogorvoslati kérelmet elutasította.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 2002. szeptember 17.<br>
<br>
Dr. Engler Magdolna s. k.,	Hámori András s. k.,<br>
közbeszerzési biztos	közbeszerzési biztos<br>
<br>
Csanádi Péter s. k.,<br>
közbeszerzési biztos<br>
<br>
A határozatot a bíróság elõtt keresettel támadták.<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>