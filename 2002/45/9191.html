<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (9191)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt.sz.: D.556/7/2002.<br>
<br>
Tárgy: a Döntõbizottság elnöke által hivatalból kezdeményezett jogorvoslati eljárás az Alsó-Duna-völgyi Vízügyi Igazgatóság közbeszerzési eljárása ellen.<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
A Döntõbizottság a Közbeszerzések Tanácsa Közbeszerzési Döntõbizottság elnöke által (1024 Budapest, Margit krt. 85., a továbbiakban: Döntõbizottság elnöke) az Alsó-Duna-völgyi Vízügyi Igazgatóság (6500 Baja, Széchenyi u. 2/C., a továbbiakban ajánlatkérõ) a "Homorúd községi vízbázis és Bátya-Fajsz távlati vízbázis diagnosztikája, védelme" tárgyú közbeszerzési eljárása ellen hivatalból kezdeményezett jogorvoslati eljárást megszünteti.<br>
A felek viselik az eljárással felmerült költségeiket.<br>
A határozat ellen fellebbezésnek nincs helye. A határozat felülvizsgálatát, annak kézbesítésétõl számított 15 napon belül keresettel lehet kérni a Fõvárosi Bíróságtól. A keresetlevelet a Fõvárosi Bírósághoz címezve, de a Döntõbizottságnál kell benyújtani.<br>
<br>
INDOKOLÁS<br>
<br>
A Döntõbizottság a közbeszerzési eljárás iratai és a felek nyilatkozatai alapján az alábbi tényállást állapította meg:<br>
Ajánlatkérõ a Közbeszerzési Értesítõ 2000. május 24-i számában tette közzé ajánlati felhívását nyílt eljárás megindítására, részajánlattétel biztosításának lehetõsége mellett - többek között - Homorúd Községi Vízmû és Bátya-Fajsz távlati vízbázis biztonságba helyezésének I. diagnosztikai fázisára. A felhívás 4. pontja szerint a teljesítés határideje: 2002. november 30-a.<br>
A közbeszerzési eljárás lefolytatását követõen ajánlatkérõ az eljárást lezáró szerzõdéseket 2000. augusztus 3-án kötötte meg:<br>
- Homorúd községi vízbázisra - VIZITERV Consult Kft.-vel 16 630 000 Ft vállalkozói díjjal,<br>
- Bátya-Fajsz távlati vízbázisra - a Bányászat és Környezete Mérnöki Iroda (BMKI) Kft.-vel 44 633 000 Ft vállalkozói díjjal.<br>
A feladat megvalósítása, a szerzõdések teljesítése meg is kezdõdött, azonban 2002. januárjában mindkét vízbázis vonatkozásában a vállalkozók kiegészítõ munkák elvégzésének szükségességét jelentették be az ajánlatkérõnek.<br>
Homorúd vonatkozásában a VIZITERV Consult Kft. közölte, hogy az eredeti szerzõdési érték mintegy 15%-ának megfelelõ kiegészítõ pótmunka szükséges, amiatt, hogy a talajvíz áramlási iránya eltér a feltételezettel. Ezt fel kell tárni és értékelni a diagnosztika, illetve a védterület kijelölése során.<br>
A BKMI Kft. Bátya-Fajsz távlati vízbázis vonatkozásában elõadta, hogy az eddigi ismeretekkel szemben a tehenészeti telep figyelembe veendõ mértékû szennyezettséget okozott, amelyet elõször pontosan fel kell tárni és annak eredményének függvényében folytatható a további munka. Ennek költséget az eredeti beszerzési érték 8-10%-ára becsülte.<br>
Ajánlatkérõ - a szükséges pénzügyi fedezet biztosítását követõen - 2002. szeptember 9-én tájékoztatta a Döntõbizottság elnökét arról, hogy hirdetmény közzététele nélküli tárgyalásos eljárást kíván lefolytatni a közbeszerzésekrõl szóló 1995. évi XL. tv. (a továbbiakban: <a href="http://net.jogtar.hu/jr/gen/getdoc.cgi?docid=99500040.tv#70">Kbt.) 70. §</a>. (2) bekezdés a), b) és c) pontja alapján Homorúd községi vízbázis és Bátya-Fajsz távlati vízbázis diagnosztikája során szükségessé vált kiegészítõ munkálatokra.<br>
Homorúd községi vízmû vonatkozásában ismertette, hogy a vízbázis megkutatása során derült ki, hogy a felszín alatti vizek áramlási iránya lényegesen eltér az eddig feltételezettõl. Emiatt szükséges további figyelõkút kiépítése, geodéziai bemérése és vízminõség-vizsgálat, amelynek eredményét be kell építeni a védõterület meghatározására szolgáló modellbe.<br>
Bátya-Fajsz távlati vízbázissal kapcsolatban elõadta, hogy a munkálatok során megállapításra került, hogy a tervezett kútsor közelében levõ mélyalmos tehenészeti telep tényleges szennyezõ, ezért fel kell tárni helyszíni fúrásokkal, vízminõség-vizsgálatokkal a szennyezés mértékét, kiterjedését és a további folyamatok ellenõrzésére pedig észlelõkutat kell telepíteni.<br>
Álláspontja szerint az eljárásfajta feltételei fennállnak, mert e munkálatok szükségesek az eredeti szerzõdések teljesítéséhez - védõterületek kijelölését megalapozó dokumentáció elkészítése és szolgáltatása -, és nem voltak elõre láthatóak, értékük nem haladja meg a korábbi közbeszerzés 50%-ot (max. 15%), és aránytalan nehézség nélkül nem lehet mûszakilag és gazdaságilag elválasztani a korábbi szerzõdések teljesítésétõl.<br>
A megküldött tájékoztatójához csatolta az ajánlati felhívását, ajánlattételre hívta fel Homorúd vonatkozásában a VIZITERV Consult Kft.-t, míg Bátya-Fajsz tekintetében a BKMI Kft.-t. Felhívásában meghatározta az eljárása lefolytatásának menetét, az ajánlatok elbírálásának szempontját.<br>
A Döntõbizottság elnöke 2002. szeptember 20-án jogorvoslati eljárást kezdeményezett ajánlatkérõ közbeszerzési eljárása ellen. A kezdeményezõ irat indokolása szerint a <a href="http://net.jogtar.hu/jr/gen/getdoc.cgi?docid=99500040.tv#70">Kbt. 70. § </a>(2) bekezdés a), b) és c) pontja szerinti feltételek megléte a rendelkezésre bocsátott iratokból nem állapítható meg egyértelmûen.<br>
Ajánlatkérõ az eljárás megindulását követõen becsatolta a korábbi közbeszerzési eljárása releváns iratait (az ajánlattételre felkért korábbi nyertesek ajánlatait, az eljárást lezáró szerzõdéseket), továbbá a jelenlegi közbeszerzési eljárása megindítását megalapozó kiegészítõ munkák iránti igénybejelentéseket.<br>
Ajánlatkérõ írásbeli észrevételében kiegészítette a tájékoztatójában foglaltakat. Elõadta, hogy korábbi nyílt eljárása alapján a nyertes vállalkozók feladata volt a vízbázisok védelme, biztonságba helyezése érdekében a vízbázis diagnosztikai munkáinak elvégzése, amely egy összetett kutatási feladat. Magában foglalja: a vízbázisról rendelkezésre álló adatok összegyûjtését, a felszín alatti vizek mozgását, a szennyezõ anyagok terjedését leíró modell felállítását és a védõterület elõzetes lehatárolását, kiegészítõ kutatások elvégzését (pl. észlelõkutak telepítése, vízminõségmérés, szennyezõ objektumok kutatása) és azok eredményeinek értékelését, a vízbázis védterületét kijelölõ hatósági határozatot megalapozó dokumentáció elkészítését.<br>
Egyik vízbázis esetében sem volt elõre látható a kutatások során észlelt körülmény (más áramlási irány, nagymértékû szennyezettség, amelyet korábbi mérések nem jeleztek). E körülmények pontos feltárása, vizsgálata nélkül viszont nem készíthetõ el megalapozott diagnosztika a vízbázisokról és nem biztosítható védelmük.<br>
A kutatási feladat jellegére tekintettel - eddig elkészített adatbázis, modell stb. - nem oldható meg nehézség nélkül a szétválasztás és pénzügyi vonatkozásban is ismételt, jelentõs kiadásokat jelentene.<br>
Mind a VIZITERV Consult Kft., mind a BKMI Kft. írásbeli nyilatkozatában rámutatott arra, hogy nem volt elõre látható a kiegészítõ munkák szükségessége, ennek alátámasztására az általuk készített pótmunka igénybejelentésükben foglaltakra hivatkoztak.<br>
Ajánlatkérõ a <a href="http://net.jogtar.hu/jr/gen/getdoc.cgi?docid=99500040.tv#70">Kbt. 70. § </a>(2) bekezdés a), b) és c) pontját jelölte választott eljárása jogalapjául.<br>
A Döntõbizottság az alábbi indokokra tekintettel megállapította, hogy nem jogsértõ a választott eljárásfajta alkalmazása.<br>
A Döntõbizottság jelen jogorvoslati ügyben kizárólag azt vizsgálta, hogy a <a href="http://net.jogtar.hu/jr/gen/getdoc.cgi?docid=99500040.tv#70">Kbt. 70. §.</a> (2) bekezdés a), b) és c) pontjában elõírt feltételek fennállnak-e.<br>
A <a href="http://net.jogtar.hu/jr/gen/getdoc.cgi?docid=99500040.tv#26">Kbt. 26. § </a>(1) bekezdése alapján a közbeszerzési eljárás nyílt, meghívásos, illetõleg tárgyalásos eljárás lehet. Meghívásos vagy tárgyalásos eljárásra csak akkor kerülhet sor, ha azt e törvény megengedi.<br>
A tárgyalásos eljárás vonatkozásában ezen megengedõ szabályokat a <a href="http://net.jogtar.hu/jr/gen/getdoc.cgi?docid=99500040.tv#70">Kbt. 70. §-</a>a tartalmazza.<br>
A <a href="http://net.jogtar.hu/jr/gen/getdoc.cgi?docid=99500040.tv#70">Kbt. 70. § </a>(2) bekezdése szerint:<br>
"Az ajánlatkérõ tárgyalásos eljárást alkalmazhat építési beruházás, illetõleg szolgáltatás megrendelése esetén, ha elõre nem látható körülmények folytán az építési beruházás, illetve a szolgáltatás teljesítéséhez az eredeti szerzõdésben nem szereplõ kiegészítõ építési beruházási munkának, illetve szolgáltatásnak a korábbi nyertes ajánlattevõvel való elvégzése vált szükségessé feltéve, hogy<br>
a) a kiegészítõ építési beruházási munka, illetve szolgáltatás értéke nem haladja meg a korábbi közbeszerzés értékének ötven százalékát, és<br>
b) a kiegészítõ építési beruházási munkát, illetve szolgáltatást aránytalan nehézség nélkül nem lehet mûszakilag vagy gazdaságilag elválasztani a korábban kötött szerzõdéstõl, vagy<br>
c) az elválasztható építési beruházási munka, illetve szolgáltatás feltétlenül szükséges az eredeti szerzõdés teljesítéséhez."<br>
E tárgyalásos eljárásfajta alkalmazásának elsõdleges feltétele, hogy olyan - elõre nem látható - kiegészítõ munkára vonatkozzon, amely az eredeti beszerzési igény kielégítéséhez szükséges, azonban azt az eredeti szerzõdés nem tartalmazza.<br>
Ezt követõen pedig fenn kell állnia az a) + b) pontban vagy az a) + c) pontban támasztott feltételeknek.<br>
Döntõbizottság elsõdlegesen azt vizsgálta, hogy az eredeti szerzõdés kiterjedt-e ezekre a munkákra.<br>
Az ajánlatkérõ eredeti ajánlati felhívása 3. a) pontjában - többek között - Homorúd és Bátya-Fajsz vízbázis biztonságba helyezésének I. diagnosztikai fázisára:<br>
<br>
1. Az alapállapot-felmérés munkálatainak elvégzésére<br>
<br>
2. A védõterület kijelölésére szolgáló terv elkészítésére<br>
kért ajánlatot.<br>
Ajánlatkérõ tételesen nem határozta meg az egyes vízbázisoknál milyen konkrét munkálatokat kell végrehajtani, hanem általános jelleggel közölte, milyen típusú munkákat kell elvégezni az eredmény elérése érdekében. A felhívása 3. a) pontjában feltüntette: földtani, hidrogeológiai, geohidrológiai, geohidraulikai ismeretek kiegészítése mérésekkel, vizsgálatokkal, feltárásokkal, észlelõkutak telepítésével, egymásrakatás-vizsgálatokkal stb. olyan mértékig, hogy a víztermelõ hely utánpótlási térsége megbízhatóan lehatárolható, a prognosztizált védõterület-rendszer modellezéssel meghatározható legyen. A végleges védõterület-rendszer meghatározása modellezéssel, a vizsgált vízkészlet mennyiségi-minõségi állapotát értékelõ és elõrejelzõ tanulmány készítése. A védõterület kijelölésére szolgáló terv kidolgozása, valamint a védõidom földhivatali bejegyeztetéséhez szükséges dokumentációk összeállítása.<br>
Az eljárásban ajánlatkérõ elõírta a Közlekedési, Hírközlési és Vízügyi Minisztérium Országos Vízügyi Fõigazgatósága által kiadott "A sérülékeny környezetben lévõ távlati ivóvízbázisok biztonságba helyezésének módszertana és tervtartalmi követelményei" címû módszertani útmutató elõírásainak figyelembevételét.<br>
Mind a BKMI Kft., mind a VIZITERV Consult Kft. azt a nyilatkozatot tette, hogy ajánlatát a módszertani útmutató alapján készítette el.<br>
A BKMI Kft. Bátya-Fajsz távlati vízbázisra tett ajánlata 6.2.2. pontjában mutatta be az eddig ismert potenciális szennyezõ források felderítõ jellegû feltárásos vizsgálatát, a 10. pont alatt feltüntette a mélyalmos állattartó telepet. Részletezte a feltárás során szükséges vizsgálatokat (pl. fúrás, figyelõkutak, talajvíz-mintavétel), azok számát és ennek figyelembevételével állította össze tételes költségvetését, tette meg árajánlatát.<br>
A VIZITERV Consult Kft. HOMORÚD községi vízbázisra tett ajánlatában - az ajánlatkérõ által összeállított dokumentáció alapulvételével - részletezte a vízbázis feltárása, diagnosztikája során szükséges vizsgálatok típusait, azok számát, ezt tartalmazza összefoglalóan a szerzõdése mellékletét képezõ tételes költségvetése.<br>
A Döntõbizottság e dokumentumok tartalmának összevetése alapján vonta le azt következtetést, hogy az eredeti szerzõdés nem terjedt ki a pótmunka-igénybejelentésekre, jelen beszerzés tárgyára.<br>
A Döntõbizottság megállapította, hogy fennáll az elõrenemláthatóság feltétele. Bátya-Fajsz esetében, mint potenciális szennyezõ forrás ismert volt a tehenészeti telep, így annak általános jellegû vizsgálata is részét képezte a diagnosztikának, azonban ténylegesen figyelembe veendõ szennyezés a korábbi évek vizsgálatai alapján nem volt felmérhetõ. Így sem ajánlatkérõ, sem ajánlattevõk nem számolhattak a tényleges szennyezettséggel az alapeljárásban, annak valóságos adati a szerzõdés teljesítése során váltak ismertté.<br>
Homorúd községi vízbázis vonatkozásában ajánlatkérõ által rendelkezésre bocsátott - kelet-nyugati regionális talajvízáramlást feltételezve - becsült védterülettel szemben a feltáró vizsgálatok más jellegû áramlási irányokat prognosztizáltak.<br>
A Döntõbizottság megítélése szerint az alapeljárást megelõzõen rendelkezésre álló szûk körû információból nem volt elõre látható más talajvíz-áramlási irány.<br>
A Döntõbizottság a megkötött szerzõdésekben feltüntetett - fentiekben ismertetett - árak és a kiegészítõ munkák értékének összevetése alapján megállapította, hogy a kiegészítõ munkák értéke nem haladja meg a <a href="http://net.jogtar.hu/jr/gen/getdoc.cgi?docid=99500040.tv#70">Kbt. 70. § </a>(2) bekezdés a) pontjában meghatározott 50%-os mértéket.<br>
A Döntõbizottság álláspontja szerint a kiegészítõ pótmunkák szükségesek az eredeti szerzõdés teljesítéséhez és attól aránytalan nehézség nélkül nem sem mûszakilag, sem gazdaságilag nem választhatók el.<br>
Ajánlatkérõ felhívása alapján egyértelmûen megállapítható, hogy ajánlatkérõ beszerzési igénye akkor kerül kielégítésre, ha mindkét vízbázisnak elkészül a diagnosztikája, és annak alapján a védõterület kijelölésére szolgáló terv.<br>
A vízbázis területének szerves részét képezi a szennyezettség, illetve a talajvíz-áramlási irány, így azok feltárása, diagnosztikája is a feladat része, illetve ennek elvégzése nélkül megalapozottan nem határozható meg a védõterület.<br>
Épp ez mutatja meg azt is, hogy fennáll a <a href="http://net.jogtar.hu/jr/gen/getdoc.cgi?docid=99500040.tv#70">Kbt. 70. § </a>(2) bekezdés b) pontjában meghatározott aránytalan nehézség nélküli elválaszthatatlanság. Ugyanis magában az eredeti szerzõdésben mindaddig nem történhet teljesítés (diagnosztika, védterület-kijelölés), amíg ezek az elõzetes feltáró vizsgálatok is nem kerülnek elvégzésre, értékelésre. Ezek eredményét is figyelembe véve készíthetõ csak el a diagnosztika és a védterület kijelölése.<br>
A fentiek alapján a Döntõbizottság megállapította, hogy ajánlatkérõ közbeszerzési eljárásának jogalapja, a <a href="http://net.jogtar.hu/jr/gen/getdoc.cgi?docid=99500040.tv#70">Kbt. 70. § </a>(2) bekezdés a) és b) pontja fennáll.<br>
Így, mivel az a) + b) pontban meghatározott feltételek fennállnak, az eljárás jogszerû, így az a) + c) pontban foglalt feltételek vizsgálata már nem indokolt.<br>
A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(1) bekezdése szerint a Döntõbizottság eljárására - ha e törvény másként nem rendelkezik - az államigazgatási eljárásról szóló 1957. évi IV. tv. (a továbbiakban Áe.) rendelkezéseit kell alkalmazni.<br>
Az Áe. 14. § (2) bekezdése alapján a közigazgatási szerv a hivatalból indított vagy folytatott eljárást - ha a megindításra vagy a folytatásra okot adó körülmény már nem áll fenn megszünteti.<br>
A fentiekre tekintettel a Döntõbizottság megállapította, hogy ajánlatkérõ jogsértést nem követett el, ezért az Áe. 14. § (2) bekezdése alapján az eljárást megszüntette.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#90">Kbt. 89-90.</a> §-a biztosítja.<br>
<br>
Budapest, 2002. október 3.<br>
<br>
Dr. Nagy Gizella s. k.,	Kalmárné Diósy Ildikó s. k.,<br>
közbeszerzési biztos	közbeszerzési biztos<br>
<br>
Dr. Engler Magdolna s. k.,<br>
közbeszerzési biztos<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>