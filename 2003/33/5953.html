<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
FÕVÁROSI BÍRÓSÁG (5953)
</b></h2><FONT size=3><i><u></i></u><br>
25.K.33.317/2002/6.<br>
<br>
A bíróság a dr. Pusztai Attila ügyvéd (1132 Budapest, Visegrádi út 60.) által képviselt Fõvárosi Önkormányzat Szent László Kórháza (1097 Budapest, Gyáli út 5-7.) felperesnek, a dr. Sárkány Izolda jogtanácsos által képviselt Közbeszerzések Tanácsa Közbeszerzési Döntõbizottság (1024 Budapest Margit krt. 85.) alperes ellen - közbeszerzési ügyben hozott (D.414/14/2002) - közigazgatási határozat felülvizsgálata iránti perében meghozta a következõ<br>
<br>
ÍTÉLETET:<br>
<br>
A bíróság a felperes keresetét elutasítja.<br>
A felperes által lerótt kereseti illetéket a felperes maga viseli.<br>
Kötelezi a bíróság a felperest, hogy 15 nap alatt fizessen meg az alperesnek 30 000 Ft (azaz harmincezer Ft) perköltséget.<br>
Az ítélet ellen a kézbesítéstõl számított 8 nap alatt fellebbezésnek van helye, amelyet ennél a bíróságnál lehet a Magyar Köztársaság Legfelsõbb Bíróságához elõterjeszteni.<br>
<br>
INDOKOLÁS<br>
<br>
Felperes ajánlatkérõként a Gyáli úti ingatlanon lévõ 3-as sz. épület alagsori munkáinak II. üteme, fûtési rendszer felújítása tárgyú közbeszerzési eljárására vonatkozó ajánlati felhívás közzétételét kérte a Közbeszerzési Értesítõ Szerkesztõségétõl. A Szerkesztõség a felperest a hirdetmény módosítására hívta fel, amely felhívásnak felperes részben eleget tett, egyben kérte a felhívás közzétételét. A Közbeszerzési Értesítõ 2002. július 10-én megjelent 28. számában a nyílt közbeszerzési eljárás megindítására vonatkozó ajánlati felhívást azzal a megjegyzéssel tették közzé, hogy a 13. b) pont elsõ elbírálási részszempont elsõ, második, harmadik és negyedik alszempontjai nem felelnek meg a <a href="http://net.jogtar.hu/jr/gen/getdoc.cgi?docid=99500040.tv#34">Kbt. 34. § </a>(4) bekezdés a)-e) pontjaiban elõírt követelményeknek. A 13. b) pont elsõ elbírálási részszempont negyedik alszempontjából nem állapítható meg, hogy az ajánlat mi módon segíti elõ a további elõnyben részesítési célkitûzés érvényesítését. Ebbõl adódóan a hivatkozott alszempont sérti a Kbt. 35. § (1) bekezdésében foglaltakat.<br>
A felhívás 13. b) pontja szerint az összességében legelõnyösebbnek minõsülõ ajánlat megítélésére szolgáló részszempontjai - többek között - a következõk:<br>
részszempontok	súlyszámok<br>
- minõség	40<br>
- az alkalmazott anyagok korszerûsége	13<br>
- az alkalmazott technológiák korszerûsége	13<br>
- speciális technológiák alkalmazása	11<br>
- környezetvédelmi szempontok érvényesülése	3<br>
A felhívás a 11. a) pontjában a mûszaki alkalmasság igazolásával kapcsolatban elõírták, hogy kérik, hogy referenciaként az ajánlattevõ ismertesse az ajánlattételt megelõzõ három év legjelentõsebb szolgáltatásait.<br>
A 11. b) pont (2) bekezdése szerint az ajánlattevõ a szerzõdés teljesítésére alkalmatlan, ha nem rendelkezik az ajánlattétel tárgyában hasonló vagy nagyobb nagyságrendû munka referenciával.<br>
A felhívás 16. e) pontja alapján az ajánlattevõnek annak tudatában kell megtennie az ajánlatát, hogy az általa vállalt munkálatok ideje alatt is a kórház folyamatosan végzi a rendeltetésének megfelelõ tevékenységét, és a munkálatokat az ajánlattevõnek erre tekintettel kell szerveznie.<br>
A felperes ajánlati dokumentációt is készített, amely tartalmazza - többek között - a kivitelezési munkák leírását, anyag meghatározás nélkül.<br>
Az alperes a Közbeszerzések Tanácsa egyes tagjai kezdeményezése alapján hivatalból indított jogorvoslati eljárása során, a 2002. augusztus 28-án kelt D.414/14/2002. számú határozatában megállapította, hogy a felperesi ajánlatkérõ megsértette a <a href="http://net.jogtar.hu/jr/gen/getdoc.cgi?docid=99500040.tv#34">Kbt. 34. § </a>(4) bekezdés c) pontját és a Kbt. 35. § (1) bekezdését. Egyben megsemmisítette az ajánlati felhívás 13. b) pontját, és felperessel szemben 1 M Ft, míg a jogsértésért felelõs személlyel szemben 100 000 Ft bírságot szabott ki.<br>
Az indokolás szerint az ajánlatkérõnek elõre részletesen és egyértelmûen meg kellett volna határoznia azon elvárásait, hogy mit tekint és milyen körben számára minõségi megajánlásnak és azt, hogy hogyan kívánja összehasonlítani az ajánlatokat. Nem állapítható meg ugyanis, hogy a minõség részszemponton belül az egyes alszempontok értékelésére milyen szempontok alapján kerül majd sor, nem ismerhetõk meg, hogy mely gazdaságilag értékelhetõ mennyiségi és minõségi tényezõkön alapulnak az alszempontok, illetve, hogy azok a szerzõdés mely feltételeivel milyen kapcsolatban állnak.<br>
Kifejtette azt is, hogy a környezetvédelmi szempont figyelembevételének és annak értékelési részszempontként történt meghatározásának az a feltétele, hogy az ajánlatkérõ meghatározza már a felhívásban elõre, hogy milyen módon jelenti az ajánlat kedvezõségét, elõnyösségét az olyan megajánlás, amely védi a környezetet. E követelményeknek pedig a felhívásban nem tettek eleget, az elõnyben részesítés elveit nem határozták meg.<br>
A határozat utal még arra, hogy a Kbt. szabályait megszegõvel szemben az alperes köteles bírságot kiszabni, az eset összes körülményének figyelembevételével a bírság összegét a törvényi minimumban állapította meg.<br>
Felperes keresetében jogszabálysértésre hivatkozással kérte a közigazgatási határozat felülvizsgálatát. Elsõdlegesen kérte a határozat megváltoztatását a bírság mellõzésével és annak kimondásával, hogy az ajánlati felhívás jogszerû. Másodlagosan kérte a határozat hatályon kívül helyezését és az alperes új eljárásra kötelezését. Perköltségre igényt tartott.<br>
Felperes azzal érvelt, hogy az ajánlati felhívás több pontján is utaltak arra, hogy olyan ajánlattevõk jelentkezését várják, akiknek már van tapasztalatuk kórházi felújításban. A konkrét kivitelezési feladat sajátosságából következik, hogy mely minõségi tényezõket fognak értékelni, a "korszerûség" kifejezés a szakmai elbírálás során mûszaki paraméterekkel alátámasztottan pontosan körülírható, a korszerûség kritériuma teljes mértékben olyan értékelhetõ tényezõ, és objektív alapot jelent, mely az értékelés folyamatában minden kétséget kizár. Az anyagok korszerûsége körében kifejtette, hogy a beruházás több különbözõ szakipari munkát igényel és ennek során számtalan különbözõ anyag kerül felhasználásra, beépítésre. Ezek egymáshoz viszonyított minõsége mérhetõ, például a különbözõ járólapok kopásállósága, téglafajták hõtartó képessége stb. A dokumentációban elõírt árazatlan tételes költségvetés alapján az ajánlattevõk pontosan láthatták elõre, hogy az ajánlatkérõ mely anyagokat fogja az elbírálás során a vizsgálat tárgyává tenni. Az adott anyag korszerûsége tekintetében mindig az általános, köztudomású és a szakmában teljességgel elfogadott szempontok biztosítják az objektív elbírálás lehetõségét és egyben garanciáját.<br>
Az alkalmazott technológiák korszerûsége körében felperes utalt a felhívás 16. e) pontjára, amelybõl egyértelmûen következik, hogy számára az a kedvezõbb ajánlat, amely jobban biztosítja a folyamatos, akadálymentes munkavégzést. Ez is minõségileg mérhetõ és összehasonlítható alszempont, például a csatornázásnál korszerûbb az az eljárás, ahol a csatornagödröt nem kiássák, hanem járófelületet hagyva fúrással biztosítják a szükséges üreget.<br>
A speciális technológiák alkalmazása körében utalt arra, hogy itt a különlegesség, a megszokott eljárásoktól való eltérés az, ami jelentõséggel bír. Annál kedvezõbb az ajánlat, minél jobban alkalmazkodik a kórház jellegéhez, kevésbé zavarja a mûködést. Itt például nem a korszerûbb lapvibrátoros tömörítés az elõnyös, hanem a kevésbé új, de az adott körülményekhez jobban illeszkedõ, másfajta tömörítési eljárás, amely nem jár a betegek nyugalmának vagy a gyógyító orvos munkájának zavarásával.<br>
Utalt még arra is, hogy a minõség részszemponton belül meghatározott alszempontok további alszempontokra bontása a fenti érvelése miatt nem szükséges, továbbá a felújítási munkálat összetettsége és az ebben résztvevõ szakágak nagy száma miatt gyakorlatilag kivitelezhetetlen is.<br>
A környezetvédelmi szempontok körében ugyancsak arra hivatkozott, hogy az a tény, hogy gyógyítóintézményrõl van szó, egyben kijelöli a környezetvédelmi szempontok elveit is. Értelemszerûen egy kórházban a higiénés feltételek, a zajmentes és levegõjében nem szennyezett környezet folyamatos biztosítása világosan meghatározza azokat a szempontokat, amelyeket az ajánlatkérõ az elbírálás során egyáltalán figyelembe vehet. Utalt még arra is, hogy a <a href="http://net.jogtar.hu/jr/gen/getdoc.cgi?docid=99500040.tv#35">Kbt. 35. § </a>(1) bekezdésében a "vagy'' kötõszóval elválasztott második fordulathoz kapcsolódó feltétel jelen esetben nem alkalmazható, hiszen az ajánlatok elbírálásának szempontja az összességében legelõnyösebb ajánlat volt. Az alperes ezzel kapcsolatos döntése tehát helytelen jogértelmezésen alapul.<br>
Mindezeken túl elõadta még azt is, hogy más közbeszerzési eljárásokban is alkalmazták már a vitatott rész-, illetve alszempontokat, ám akkor ezek jogszerûségét senki nem vonta kétségbe. Ennek alátámasztásául becsatolta a 2002. március 20-án megjelentetett felhívását. Kiemelte, hogy jóhiszemûen járt el és bízott a jogi lektorátus által korábbi álláspontjában, hiszen a közbeszerzési jogi lektorátus által egyszer már jóváhagyott forma eleve nem lehet jogszabálysértõ.<br>
Hangsúlyozta, hogy az összességében legelõnyösebb ajánlat értelemszerûen mindig az ajánlatkérõ számára jelenti a legkedvezõbbet, amely komplex értékelésen alapul, éppen ezért ez objektíven nem is mérhetõ.<br>
Az alperes nyilatkozata szerint a határozat nem jogszabálysértõ, ezért kérte a kereset elutasítását és felperes perköltségben való marasztalását. Kifejtette, hogy a felhasznált sokféle anyag és alkalmazott technológiák közül az ajánlatkérõ nem határozta meg elõre, hogy mely anyag milyen jellemzõjét kifejezõ mûszaki paramétereit fogja értékelni. A mûszaki paraméterekkel számszerûsített jellemzõket pedig nem lehet helyettesíteni az általánosságban meghatározott "anyagok, technológia korszerûsége" kifejezéssel, mert ez nem teszi lehetõvé az ajánlatok összehasonlíthatóságát és rangsorolását. A különbözõ anyagokhoz különbözõ mûszaki paraméterek tartoznak, amennyiben az ajánlatkérõ az összes felhasznált anyagból csak néhány kiválasztottat értékel, akkor az értékelése nem objektív. A felhívásban megadott értékelési részszempontok alszempontjai esetében nem állapíthatók meg, hogy mit kíván értékelni az ajánlatkérõ. Az egyes anyagok, technológiák korszerûségének megítélésénél az általános, köztudomású és a szakmában elfogadott szempontok között a kórház zavartalan mûködése nem szerepel objektíven felállított minõségi szempontként. Így e körülmény nem is tartozhat az értékelési részszempont körébe. Hivatkozott még arra is, hogy a Kbt. elõírja, hogy az ajánlatkérõnek a felhívásban meg kell határoznia azt a módot, hogy a környezetvédelmi célok megvalósítását miként segíti elõ az ajánlat, továbbá azt, hogy értékelése során milyen elveket alkalmaz az ajánlat kedvezõségének az elõnyben részesítése megítélésénél. A környezetvédelmi szempontok érvényesülését bírálati részszempontkénti elõíráskor nem elegendõ csak általánosságban meghatározni.<br>
Felperes keresete nem alapos.<br>
A bíróság az alperes határozatának felülvizsgálata során az államigazgatási eljárás általános szabályairól szóló többször módosított 1957. évi IV. tv. (Áe.) 72. § (1) bekezdése alapján, a polgári perrendtartásról szóló többször módosított 1952. évi III. tv. (Pp.) 324. § (1) bekezdése szerint lefolytatott eljárásban, a kereseti kérelem és az ellenkérelem korlátai között kizárólag azt vizsgálhatja, hogy a határozat megfelel-e támadott rendelkezéseiben az anyagi és az eljárási szabályoknak.<br>
A bíróságnak a perben azt kellett megítélnie, hogy a perrel érintett közbeszerzési eljárás megindítására vonatkozó ajánlati felhívás 13. b) pontjában meghatározott minõség részszempont, illetve az ahhoz kapcsolódó alszempontok a <a href="http://net.jogtar.hu/jr/gen/getdoc.cgi?docid=99500040.tv#34">Kbt. 34. § </a>(4) bekezdésének c) pontjába, illetve a Kbt. 35. § (1) bekezdésébe ütköznek-e, és erre tekintettel jogszabálysértõ-e az alperes határozata.<br>
A bíróság a keresetlevél, az alperes nyilatkozata, a per során becsatolt iratok, valamint a közigazgatási iratok alapján megállapított tényállásból kiindulva a következõkre alapozta a döntését.<br>
A közbeszerzésekrõl szóló, többször módosított 1995. évi XL. tv. (<a href="http://net.jogtar.hu/jr/gen/getdoc.cgi?docid=99500040.tv#33">Kbt.) 33. §</a> (1) bekezdése szerint az ajánlati felhívás tartalmát úgy kell meghatározni, hogy annak alapján az ajánlattevõk egyenlõ eséllyel megfelelõ ajánlatot tehessenek. Az ajánlati felhívás tehát meghatározó jelentõségû a közbeszerzési eljárás jogszerû, eredményes lefolytatása tekintetében. Ha az ajánlatkérõ pontos, kellõen részletes, egyértelmû ajánlati felhívást, illetõleg dokumentációt készít, az ajánlattevõk is az ajánlatkérõk igényeinek megfelelõ ajánlatot tehetnek.<br>
A <a href="http://net.jogtar.hu/jr/gen/getdoc.cgi?docid=99500040.tv#34">Kbt. 34. § </a>(3) bekezdése szerint, ha az ajánlatkérõ az összességében legelõnyösebb ajánlatot kívánja kiválasztani, az ajánlati felhívásban köteles meghatározni - többek között - az összességében legelõnyösebb ajánlat megítélésére szolgáló részszempontokat.<br>
A <a href="http://net.jogtar.hu/jr/gen/getdoc.cgi?docid=99500040.tv#34">Kbt. 34. § </a>(4) bekezdés c) pontja szerint az ajánlatkérõnek a részszempontokat úgy kell meghatároznia, hogy azok gazdaságilag értékelhetõ mennyiségi, illetve minõségi tényezõkön alapuljanak, továbbá a közbeszerzés tárgyával, illetõleg a szerzõdés feltételeivel kapcsolatban álljanak.<br>
A Kbt. idézett rendelkezései nyilvánvalóan azt a célt tükrözik, hogy a törvényben meghatározott célok és alapelvek megvalósulása érdekében az elbírálási rendszer teljesen egzakt, megfogható, objektív legyen. Az értékelési részszempontokat az ajánlatkérõnek elõre rögzített mennyiségi tényezõk alapján úgy kell meghatároznia, hogy az ajánlattevõk ezeket megismerve egyenlõ eséllyel és általuk is elõre, becsült módon tehessenek ajánlatot. Ez pedig csak úgy lehetséges, hogy az ajánlatkérõ elõre, valamennyi részszempont esetében meghatározza, hogy mit kíván értékelni. Amennyiben tehát az ajánlatkérõ a kivitelezési munka egyes feladatainál használt meghatározott anyagok, illetve technológiák bizonyos tulajdonságait, sajátosságait kívánja vizsgálni, illetve értékelni, meg kell határoznia az adott részszemponton, illetve alszemponton belül az általa figyelembevételre és értékelésre kerülõ további alszempontokat is. Csak így van ugyanis lehetõség arra, hogy az ajánlattevõk megismerjék az ajánlatkérõnek a mûszaki jellemzõkkel szemben támasztott elvárásait, továbbá azt, hogy az ajánlatkérõ milyen fontosságot tulajdonít az egyes elvárásoknak. Ezen ismeretek birtokában tudnak csak az ajánlattevõk egyenlõ eséllyel megfelelõ ajánlatot tenni és csak így biztosítható, hogy az ajánlatkérõ objektív alapon mérje és hasonlítsa össze az ajánlatokat. Ennek elvégzése az ajánlatkérõ számára kötelezettség, ellenkezõ esetben ugyanis elõfordulhat, hogy az ajánlatkérõ választása szerint egyes mûszaki paramétereket értékel, míg másokat figyelmen kívül hagy. Nem vitás, hogy a kivitelezési munka összetettsége és az ebben részt vevõ szakágak nagy száma miatt a további alszempontok meghatározása bonyolult értékelési rendszert eredményez, ám ez a körülmény nem mentesíti az ajánlatkérõt a Kbt.-ben elõírt kötelezettségek alól. Az ajánlatkérõnek tehát valamennyi értékelendõ szempontot pontosan és egyértelmûen elõre meg kell határozni, hiszen csak így biztosított az objektív értékelés.<br>
A bíróság megítélése szerint, szemben a felperesi állásponttal, korántsem egyértelmû az alkalmazott anyagok korszerûsége, az alkalmazott technológiák korszerûsége, a speciális technológiák alkalmazása szempontok tartalma, még akkor sem, ha a felperesi ajánlatkérõ bírálóbizottsága az értékelés tényezõit és az ajánlatkérõ számára legkedvezõbb ajánlat indokait késõbb pontosan meg tudja határozni. E megállapításon nem változtat az a körülmény sem, hogy az ajánlattevõknek mûködõ kórházi felújításban gyakorlatuk van. Az egyes anyagoknak különbözõ mûszaki jellemzõik vannak, amelyek valóban lehetnek általánosak, köztudomásúak és a szakmában elfogadottak, az azonban már egyáltalán nem olyan egyértelmû, hogy e mûszaki paraméterek közül melyek az olyan korszerû jellemzõk, amelyeket felperes kedvezõnek tart és értékelni kíván.<br>
Kétségtelen, hogy a részszempontok túlzott lebontása termékspecifikus, gyanús felhívásokat eredményezhetnek, és az sem vitás, hogy a bonyolultabb közbeszerzési eljárásoknál az ajánlattevõk nagyon sokféle ajánlatot tehetnek. Elõfordulhat, hogy az ajánlatkérõ elõre nem tudja pontosan, kimerítõen számba venni, meghatározni azokat a tényezõket, amelyek valamely ajánlatot elõnyösebbé tehetik. Ez esetben, az elõre meghatározott szempont hiányában, az ajánlatkérõ az egyes ajánlat elõnyös, számára kedvezõ vonását mégsem értékelheti. Egyik megoldás sem szolgálja a Kbt. által kitûzött célok megvalósulását, a közpénzek hatékony felhasználását, az esélyegyenlõség elvét, a verseny tisztaságát, valamint a közpénzek felhasználásának átláthatóságát. E körülmények azonban nem mentesítik a felperesi ajánlatkérõt a konkrét ügyben a Kbt. kógens szabályainak betartása alól. A további alszempontok meghatározása a Kbt. felhívott rendelkezése szerint nem kötelezõ, ám ha erre mégis sor kerül, úgy azoknak gazdaságilag értékelhetõ mennyiségi és minõségi tényezõkön kell alapulniuk. Felperesnek tehát az elvárásait pontosan és egyértelmûen meg kell határoznia, ennek során azt, hogy melyik feladatnál, mely anyagnál, mely technológiánál milyen mûszaki jellemzõket, eljárásokat kíván értékelni. E követelményeknek nem felelnek meg a kifejtettek alapján a minõség részszemponton belül meghatározott alszempontok, ezáltal sérült a Kbt. 34. § (4) bekezdésének c) pontja.<br>
A <a href="http://net.jogtar.hu/jr/gen/getdoc.cgi?docid=99500040.tv#35">Kbt. 35. § </a>(1) bekezdés c) pontjának helyes értelmezése szerint az ajánlatkérõnek a felhívásban az összességében legelõnyösebb ajánlat elbírálása részszempontjainak és azok súlyszámainak meghatározása körében az esélyegyenlõség követelményeire is tekintettel további elõnyben részesítheti az ajánlatot, ha az a felhívásban meghatározott módon elõsegíti a környezet védelmét, így különösen a Nemzeti Környezetvédelmi Programban foglaltak megvalósítását. A környezetvédelmi szempont figyelembevételének és annak értékelési részszempontként történõ meghatározásának tehát az a feltétele, hogy az ajánlatkérõ már a felhívásban elõre meghatározza, hogy milyen módon jelenti az ajánlat kedvezõségét, elõnyösségét az olyan ajánlat, amely védi a környezetet. Tekintettel arra, hogy a Nemzeti Környezetvédelmi Program több csoportban sorolja fel a környezeti célokat, ezért az ajánlatkérõnek elõre meg kell határoznia azt a módot, hogy a környezetvédelmi célok megvalósítását miként segíti elõ az ajánlat, továbbá hogy az értékelése során mely elvek alapján részesíti elõnyben a kedvezõ ajánlatokat. Helyesen mutatott rá az alperes határozatában arra, hogy a Kbt. felhívott rendelkezése alapján nem elegendõ a környezet védelmét általánosságban elõírni akkor, ha ezt értékelési szempontként kívánja az ajánlatkérõ figyelembe venni. Miután felperes nem határozta meg a felhívásban elõre az elõnyben részesítés elveit, megsértette a Kbt. 35. § (1) bekezdését is. Nem fogadható el a felperes értelmezése, miszerint a felhívott rendelkezés, "vagy" kötõszóval elválasztott részt követõ törvényi tényállási eleme jelen esetben nem alkalmazható. Ha ezt az érvelést elfogadnánk ugyanis, a "vagy" kötõszó elõtti tényállási elemnek nem lenne diszpozíciója, ezáltal értelme sem. A "vagy" kötõszó alkalmazása azt jelenti, hogy mind a kötõszó elõtti, mind pedig az azt követõ feltétel teljesülése esetén alkalmazni kell a törvényben meghatározott rendelkezést.<br>
A Kbt. kógens rendelkezéseket tartalmaz, ebbõl következõen nincs lehetõség arra, hogy az alperes a jogszabálysértés megállapításától azon oknál fogva tekintsen el, hogy más közbeszerzési eljárást megindító ajánlati felhívás hasonló elõírásait a Közbeszerzési Értesítõ Szerkesztõségének jogi lektorátusa nem kifogásolta. Törvény eltérõ szabályának hiányában ugyancsak nincs lehetõség arra, hogy a jogsértõ jóhiszemûsége esetén a jogsértéshez kapcsolódó jogkövetkezmények alkalmazását az alperes mellõzze.<br>
A kifejtettek szerint a bíróság az alperes határozatát a felperes által vitatott részében felülvizsgálta. Ennek során megállapította, hogy az alperes helyesen tárta fel az ügyben irányadó tényállást, a vonatkozó jogszabályok helyes értelmezése és alkalmazása alapján törvényes, jogi következtetéseket vont le, a határozat jogszerû rendelkezéseket tartalmaz. A határozat nem jogszabálysértõ a felperes által kifogásolt körben, ezért a bíróság a felperes keresetét mint alaptalant elutasította.<br>
A bíróság a Pp 78. § (1) bekezdése alapján kötelezte a pervesztes felperest az alperes költségeinek megfizetésére.<br>
Az illeték viselésérõl a bíróság az illetékekrõl szóló, többször módosított 1990. évi XCIII. tv. (Itv.) 43. § (3) bekezdése alapján rendelkezett, figyelemmel arra, hogy az Itv. 62. § (1) bekezdés h) pontjában biztosított illeték feljegyzési jog ellenére a felperes a keresetlevelén 10 000 (tízezer) forint illetéket lerótt.<br>
Az ítélet elleni fellebbezés lehetõségét a <a href="http://net.jogtar.hu/jr/gen/getdoc.cgi?docid=99500040.tv#92">Kbt. 92. §-</a>a biztosítja.<br>
<br>
Budapest, 2003. május 12.<br>
<br>
Dr. Vitál-Eigner Beáta s. k.,<br>
bíró<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>