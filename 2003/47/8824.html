<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (8824)
</h2>
<br>1024 Budapest, Margit krt. 85.
<br>Ikt.sz.: D.481/7/2003.
<br>
<br>Tárgy: dr. Kardkovács Kolos, a KT tagja által hivatalból kezdeményezett eljárása Tiszakécske Város Önkormányzata közbeszerzési eljárása ellen.
<br>
<br>A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi
<br>
<br>HATÁROZAT-ot:
<br>
<br>A Döntõbizottság dr. Kardkovács Kolos, a Közbeszerzések Tanácsa tagja által (1011 Budapest, Mária tér 3., a továbbiakban: kezdeményezõ) Tiszakécske Város Önkormányzata (6060 Tiszakécske, Kõrösi u. 2., a továbbiakban ajánlatkérõ) "Tiszakécske város szennyvízcsatornázás (I. ütem)" tárgyú közbeszerzési eljárása ellen hivatalból indított jogorvoslati eljárást megszünteti.
<br>A határozat ellen fellebbezésnek helye nincs. A határozat felülvizsgálatát annak kézhezvételétõl számított 15 napon belül keresettel, a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani.
<br>
<br>INDOKOLÁS
<br>
<br>A Döntõbizottság a rendelkezésére álló iratok alapján, a felek nyilatkozatai alapján az alábbi tényállást állapította meg.
<br>Ajánlatkérõ 2003. május 7. napján, a Közbeszerzési Értesítõ (K. É.) 19. számában közzétett részvételi felhívással, nyílt, elõminõsítési közbeszerzési eljárást indított a rendelkezõ részben meghatározott beszerzés tárgyában.
<br>Az ajánlatkérõ a részvételi felhívásban a beszerzés tárgyaként különbözõ átmérõjû csatornaszakaszok megépítését jelölte meg, egy részüket közútban kell fektetni, a közút teljes szélességû helyreállításával. A részvételi felhívás 4. pontja szerint a teljesítés határideje 2004. december 31., az elõteljesítés lehetõségével.
<br>Az ajánlatkérõ az ajánlatok elbírálásának szempontjaként az összességében legelõnyösebb ajánlat kiválasztását jelölte meg felhívásában, amelyben a részszempontok a következõk: jótállás (5), fizetési határidõ (10), ajánlati ár (10), késedelmi kötbér (5), pénzügyi ütemezés (benyújtott számlák száma) (15), helyi munkaerõ alkalmazása %-ban (1). A részszempontok értékelésekor adható pontszám 1-10 pont. A választott értékelési módszer a legkedvezõbb tartalmi elemhez való arányosítás módszere volt.
<br>A részvételi szakasz 2003. június 17-én nyilvános eredményhirdetésen kihirdetett döntéssel zárult, ezt követõen az ajánlatkérõ 2003. június 25-én küldte meg az ajánlati felhívását 13 alkalmasnak minõsített ajánlattevõnek. Ajánlatkérõ ajánlati dokumentációt is készített és ajánlattevõk rendelkezésére bocsátott.
<br>Az ajánlati dokumentációban az ajánlatkérõ 2003. augusztus 14-ében határozta meg az eredményhirdetés idõpontját, a szerzõdéskötését pedig 2003. augusztus 22-ére idõzítette. A dokumentáció 6. oldalán az ajánlatkérõ jelezte, hogy érvénytelenné nyilvánítja az irreális kötelezettségvállalást tartalmazó ajánlatot. Ajánlattevõk írásban kérdéseket intéztek ajánlatkérõhöz az ajánlati dokumentációval kapcsolatban, melyekre ajánlatkérõ írásban megadta válaszait.
<br>A 2003. augusztus 4-i ajánlattételi határidõre 8 ajánlat érkezett az alábbi ajánlattevõktõl: OMS-Hung. Kft., ERRO '96 Kft., HOFFMANN Rt., VAKOND Kft., STRABAG Rt., Ált. MÉLYÉPÍTÕ Kft., Hídépítõ Rt., KÖTIVIÉP 'B Kft. Ajánlatkérõ 2003. augusztus 12-én az összes ajánlattevõ értesítése mellett meghosszabbította az eredményhirdetés határidejét, azt 2003. szeptember 12-ére halasztotta.
<br>A nyilvános eredményhirdetésre 2003. szeptember 12-én került sor. Ajánlatkérõ két ajánlatot érvénytelenné nyilvánított: az Erro '96 Kft.-ét azzal az indokkal, hogy tekintettel a dokumentációban megadott feltételekre, az általa vállalt határidõ irreális. Az eljárás nyertese a Vakond Kft. lett nettó 770 millió Ft-os ajánlatával, akivel a szerzõdést 2003. szeptember 22-én megkötötték. Az összegzést minden ajánlatevõnek megküldték, a közzétételrõl is gondoskodtak.
<br>Kezdeményezõ 2003. szeptember 26. napján a Döntõbizottsághoz érkezett beadványában a Kbt. 79. § (4) bekezdés a) pontjára hivatkozással a hivatalbóli jogorvoslati eljárást kezdeményezett ajánlatkérõ közbeszerzési eljárása ellen. Beadványa indokaként elõadta, hogy az ERRO '96 Kft. levelet küldött a részére, amelybõl az tûnik ki, hogy a levelet megküldõ ajánlattevõ ajánlatban vállalt teljesítési határidõ a benyújtás idõpontjában nem volt irreális, azonban az kizárólag azért vált irreálissá, mert ajánlatkérõ az eredeti eredményhirdetési idõpontot elhalasztotta.
<br>Kezdeményezõ elõadta, álláspontja szerint ajánlatkérõ a beérkezett ajánlatok értékelése során megsértette a Kbt. 24. §-a szerinti alapelveket, amikor az Erro '96 Kft. ajánlatát irreális teljesítési határidõ vállalására tekintettel érvénytelenné nyilvánította. A közbeszerzési eljárásban 8 ajánlat érkezett, az ajánlatkérõ az értékelés bonyolultságára hivatkozva az eredményhirdetést 2003. augusztus 14-érõl szeptember 12-ére halasztotta. Kifejtette, hogy figyelembe véve, hogy az eljárás során az ajánlat benyújtását követõen az ajánlat módosítására nincs mód, így az ajánlattevõ önhibáján kívüli okból került abba a helyzetbe, hogy az ajánlata érvénytelenné vált.
<br>Kezdeményezõ a fentiek ismeretében kérte, hogy a Döntõbizottság vizsgálja meg, hogy sérültek-e az adott eljárásban az alapelvek és ennek keretében foglaljon állást abban a tekintetben, hogy a felhívás és dokumentáció feltételeinek meglétét az eredeti ajánlattételi határidõhöz, vagy az elhalasztott eredményhirdetés idõpontjához viszonyítva kell-e vizsgálnia az ajánlatkérõnek. Nyilatkozott, hogy a jogsértésrõl az Erro '96 Kft. 2003. szeptember 23-i megkeresésébõl szerzett tudomást.
<br>Indítványozta, hogy a Döntõbizottság állapítsa meg a jogsértést, semmisítse meg az ajánlatkérõ eljárást lezáró döntését, hívja fel az ajánlatkérõt a törvény szabályainak megfelelõ eljárásra, szabjon ki bírságot a törvény szabályait megszegõ szervezettel és személlyel szemben, alkalmazzon ideiglenes intézkedést.
<br>Ajánlatkérõ észrevételében kérte a jogorvoslati kérelem elutasítását. Indoklásában kifejtette, hogy az Erro '96 Kft. ajánlata az irreálisan vállalt határidõ miatt lett érvénytelen, de ennek megállapításában az eredményhirdetés elhalasztásának nincs relevanciája. Az írásbeli összegzésbõl kiderül, hogy a vállalt határidõt az eredetileg meghatározott szerzõdéskötési idõponthoz, azaz 2003. augusztus 22-éhez viszonyítva értékelték. Elõadta továbbá, hogy a kezdeményezõ iratban foglalt kérdésben egyetért a kezdeményezõvel, hiszen a közbeszerzési eljárásában is az eredeti eredményhirdetés idõpontjára tekintettel értékelte az ajánlatokat. Az eredményhirdetés elhalasztása semmiféle hátrányos következménnyel nem jár az ajánlattevõre nézve.
<br>Kifejtette, hogy az Erro '96 Kft. által vállalt teljesítési határidõt az eredeti szerzõdéskötési idõponthoz képest tartották és tartják irreálisnak. Az Erro '96 Kft. ugyanis 69 nap alatt vállalta a szerzõdés teljesítését, míg a többi ajánlattevõ 252-497 nap alatt. A vállalás irrealitását a hasonló beruházásokban jártas szakemberek véleményére és az Erro '96 Kft. részvételi jelentkezésében ismertetett referenciamunkák vizsgálatára és a tárgyi szerzõdés egyes feltételeire alapozták.
<br>- Az elõminõsítésben bemutatott referenciamunkák között nem volt olyan hasonló (de még kisebb) volumenû munka sem, amelynek az átfutási ideje megközelítõleg hasonló lett volna.
<br>- A nyertes vállalkozónak kiviteli tervet kell készítenie, amit a munka megkezdése elõtt 30 nappal be kell nyújtania a közútkezelõnek jóváhagyásra.
<br>- A vállalt határidõvel a munkáknak 8-10 helyszínen párhuzamosan kellene folynia, ami a város közlekedését ellehetetlenítené.
<br>- Az építési helyszínek nagy részén a magas talajvíz miatt víztelenítés is szükséges, aminek szintén idõszükséglete van.
<br>- A teljesítési határidõbe a mûszaki átadás-átvételi eljárás is beletartozik, mely eljárás megkezdése elõtt 8 nappal korábban készre kell jelenteni a munkát.
<br>- Az ajánlatban szereplõ egy részszámlára tekintettel a részteljesítésre is átadás-átvételi eljárást kell lefolytatni.
<br>Mindezekre nem elegendõ megítélésük szerint a 69 nap. Az irreális határidõ a késedelmi kötbérre vonatkozó ajánlatok értékelését torzította volna el, ez pedig a verseny tisztaságát veszélyeztette volna. Hivatkozott továbbá arra észrevételében, hogy az Erro '96 Kft. ajánlata még akkor sem lett volna nyertes, ha azt érvényesként elbírálják, legfeljebb az ötödik lett volna a rangsorban.
<br>Nyilatkozott, hogy az eljárás nyertesével, a Vakond Kft.-vel a szerzõdést 2003. szeptember 22-én megkötötték.
<br>A Döntõbizottság megállapította, hogy ajánlatkérõ közbeszerzési eljárása - a kezdeményezõ által kifogásoltak szerint - nem volt jogsértõ, nem állapítható meg a Kbt. 24. §-a szerinti alapelvek sérelme.
<br>A Döntõbizottságnak a kezdeményezõ irat tartalma alapján a Kbt. 76. § (1) bekezdésében biztosított jogkörében eljárva abban a kérdésben kellett állást foglalnia, hogy a vizsgált közbeszerzési eljárásban az eredményhirdetés elhalasztása az ajánlatok értékelését befolyásolta-e oly módon, hogy azzal ajánlatkérõ megsértette a törvény alapelveit az ajánlat értékelése során.
<br>A Kbt. 24. § (1) bekezdése kimondja, hogy a közbeszerzési eljárásban - az egyes eljárási cselekmények, az ajánlatok értékelése során hozott döntés és a szerzõdés megkötése tekintetében - az ajánlatkérõ köteles biztosítani, az ajánlattevõ pedig tiszteletben tartani a verseny tisztaságát, illetve nyilvánosságát.
<br>A Kbt. 24. § (2) bekezdése értelmében az ajánlatkérõnek biztosítania kell az esélyegyenlõséget az ajánlattevõk számára.
<br>A vizsgált közbeszerzési eljárásban az ERRO '96 Kft. ajánlatában a szerzõdés teljesítésére 2003. október 30. napját jelölte meg. A határidõ megadásánál a szerzõdéstervezetben a szerzõdéskötés idõpontjaként 2003. augusztus 22. napját vette alapul. Az ajánlattevõ ezek alapján a 69 napos teljesítési határidõ mellett vállalta a beszerzés tárgyaként meghatározott feladatot - a felhívás és dokumentáció feltételei teljesítése mellett - megvalósítani.
<br>A vizsgált eljárás ajánlati felhívása 6. pontja szerint a teljesítési határidõ nem volt értékelési részszempont, azonban ajánlatkérõ az ajánlattevõk által feltett kérdésre válaszolva közölte, hogy a vállalt késedelmi kötbér mértéke a vállalt határidõvel összefüggésben kerül kiértékelésre, kérdésre megadta a kötbér értékelésénél alkalmazandó képletet, melynek egyik tagja volt az ajánlatban vállalt határidõ [2003. augusztus 22. - ajánlatban megadott határidõ (napokban)].
<br>A rendelkezésre álló iratok alapján nem igazolható azon kezdeményezõi, illetve a kezdeményezést megalapozó bejelentést tevõ álláspontja, miszerint ajánlatkérõ az elhalasztott eredményhirdetési idõre tekintettel minõsítette, illetve értékelte volna a vállalási határidõket.
<br>Ajánlatkérõ az ERRO '96 Kft. ajánlatának a vállalási határidõ irreális voltára hivatkozással történõ érvénytelenné nyilvánítása indokaként az összegzésben is és az értékelési anyagban is a dokumentációban megadott feltételekre tekintettel (terület átadása, kiviteli terv készítése, átadás átvételi eljárás), tehát az eredeti eredményhirdetési idõponthoz viszonyítottan minõsítette a vállalási határidõt és nyilvánította az ERRO '96 Kft. ajánlatát érvénytelennek.
<br>Az is megállapítható volt a rendelkezésre álló iratok alapján, hogy ajánlatkérõ az érvényes ajánlatok esetében szintén az eredeti vállalások alapján értékelte, illetve vette figyelembe a kötbér részszempont esetén a vállalási határidõket. Ez az ajánlatkérõ által megadott képlet és a megállapított határidõszorzók összevetésébõl kiderül.
<br>A Döntõbizottság is osztotta a felek azon álláspontját, hogy az ajánlat tartalmi elemeinek és így a vállalási határidõnek a vizsgálatát is az eredeti eljárási cselekmények fényében kell értékelni. Az eredményhirdetés ajánlatkérõ általi elhalasztása érdemben nem befolyásolhatja a benyújtott ajánlatok tartalmát és a tartalmi elemek értékelését és vizsgálatát.
<br>A jogorvoslati eljárás során megállapítást nyert az, hogy ajánlatkérõ a fenti értelmezést követve az ajánlatok tartalmi elemeinek vizsgálatánál az eredményhirdetés idõpontjának elhalasztását nem vette figyelembe, erre tekintettel tehát nem került sor egyetlen ajánlati elem tartalmának módosítására, sem kérelmezõ, sem a többi ajánlattevõ esetében.
<br>A Kbt. 79. § (1) bekezdése értelmében a Döntõbizottság eljárására - ha a törvény másként nem rendelkezik - az államigazgatási eljárás általános szabályairól szóló 1957. évi IV. törvény (továbbiakban Áe.) rendelkezéseit kell alkalmazni.
<br>Az Áe 14. § (2) bekezdése kimondja, hogy a közigazgatási szerv a hivatalból indított vagy folytatott eljárást - ha a megindításra vagy a folytatásra okot adó körülmény már nem áll fenn - megszünteti, és errõl értesíti azokat, akik a 13. § (2) bekezdése szerint az eljárás megindításáról értesültek.
<br>A fentiekre tekintettel a Döntõbizottság megállapította, hogy ajánlatkérõ jogsértést nem követett el, ezért az államigazgatási eljárás általános szabályairól szóló 1957. évi IV. tv. 14. § (2) bekezdése alapján a hivatalból indított eljárást megszüntette.
<br>A bírósági jogorvoslatot a Kbt. 89. § (1) bekezdése biztosítja.
<br>
<br>Budapest, 2003. október 14.
<br>
<br>Dr. Sárkány Izolda s. k.,	Kalmárné Diósy Ildikó s. k.,
<br>közbeszerzési biztos	közbeszerzési biztos
<br>
<br>Dr. Nagy Gizella s. k.,
<br>közbeszerzési biztos
<br>
<br>
<br><br></body></html>