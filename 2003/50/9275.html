<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (9275)
</h2>
<br>1024 Budapest, Margit krt. 85.
<br>Ikt.sz.: D.516/4/2003.
<br>
<br>Tárgy: az I&B Közép-Európai Általános Üzletfejlesztõ Kft. jogorvoslati kérelme az Állami Privatizációs és Vagyonkezelõ Rt. közbeszerzési eljárása ellen.
<br>
<br>A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi
<br>
<br>HATÁROZAT-ot:
<br>
<br>A Döntõbizottság az I&B Közép Európai Általános Üzletfejlesztõ Kft. (1055 Budapest, Falk Miksa u. 28., a továbbiakban: kérelmezõ) jogorvoslati kérelmének, melyet az Állami Privatizációs és Vagyonkezelõ Rt. (1133 Budapest, Pozsonyi út 56., képviseli: dr. Gulyás Éva jogtanácsos, a továbbiakban: ajánlatkérõ) "a Siotour Rt., a Balatoni Hajózási Rt., a Treport Kft. valós piaci értékének megállapítása" tárgyú közbeszerzési eljárása ellen nyújtott be, helyt ad, és megállapítja, hogy ajánlatkérõ megsértette a közbeszerzésekrõl szóló 1995. évi XL. törvény (a továbbiakban: Kbt.) 61. § (7) bekezdését.
<br>A Döntõbizottság ajánlatkérõt 1 000 000 Ft, azaz egymillió forint bírsággal sújtja. Ajánlatkérõ a bírság összegét a határozat kézhezvételétõl számított 15 napon belül a Közbeszerzések Tanácsa MÁK-nál vezetett 10032000-01720361-00000000 számú számlájára köteles befizetni.
<br>A Döntõbizottság kötelezi ajánlatkérõt, hogy kérelmezõ részére a határozat kézhezvételétõl számított 15 napon belül 150 000 Ft (azaz egyszázötvenezer forint) igazgatási szolgáltatási díjat fizessen meg.
<br>A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.
<br>
<br>INDOKOLÁS
<br>
<br>A Döntõbizottság a közbeszerzési eljárás iratai, a felek írásban és a tárgyaláson tett nyilatkozatai alapján az alábbi tényállást állapította meg:
<br>Az ajánlatkérõ 2003. augusztus 27-én, a Közbeszerzési Értesítõ 35. számában 6430/2003 szám alatt ajánlati felhívást tett közzé nyílt közbeszerzési eljárás megindítására a fenti tárgyban.
<br>Az ajánlati felhívás 6. a) pontja alapján az ajánlattételi határidõ, mely azonos az ajánlatok felbontásának idõpontjával 2003. szeptember 22. volt.
<br>Az eredményhirdetés idõpontja az ajánlatok felbontásától számított 20. napot követõ elsõ munkanap volt.
<br>Az ajánlati felhívás 13. a) pontja szerint ajánlatkérõ az összességében legelõnyösebb ajánlatot kívánta kiválasztani, meghatározta az ennek megítélésére szolgáló részszempontokat, súlyszámokat, pontszámokat, és az értékelés módszerét. A felhívás 16. pontja szerint hiánypótlásra lehetõséget biztosított.
<br>A 2003. szeptember 22-i ajánlattételi határidõre kérelmezõn kívül az alábbi társaságok adtak be ajánlatot: CCA Adó és Pénzügyi Tanácsadó, Menedzser Rt., KPMG Hungária Kft., az Ernst & Young Tanácsadó Kft., a REORG Gazdasági és Pénzügyi Rt., a CIB Közép-Európai Nemzetközi Bank Rt., a Kossuth Holding Üzleti Befektetési Tanácsadó Rt., valamint az American Approisal Magyarország Vagyonkezelõ Kft. A bontási eljárás során hat ajánlatot bontottak fel: a KPMG Hungária Kft., az Ernst & Young Tanácsadó Kft., a REORG Gazdasági és Pénzügyi Rt., a CIB Közép-Európai Nemzetközi Bank Rt., a Kossuth Holding Üzleti Befektetési Tanácsadó Rt., valamint az American Approisal Magyarország Vagyonkezelõ Kft. ajánlatát.
<br>Ajánlatkérõ a bontási jegyzõkönyveket 2003. szeptember 29-én a fenti hat ajánlattevõnek megküldte.
<br>2003. október 2-án ajánlatkérõ hiánypótlást rendelt el, s ajánlattevõktõl felvilágosítást kért az alkalmazni kívánt eszközértékelési módszerekrõl.
<br>2003. október 10-én ajánlatkérõ értesítette ajánlattevõket, valamint a dokumentációt megvásárolt valamennyi társaságot, hogy az eredményhirdetés idõpontját a Kbt. 55. § (2) bekezdésére hivatkozva elhalasztja. A halasztás indokaként azt jelölte meg, hogy "a bontási jegyzõkönyvben felsorolt ajánlattevõkön túl - igazoltan - további két pályázó is adott be ajánlatot, amelyek felbontására az ajánlatkérõ hibájából nem került sor." Tájékoztatta továbbá ajánlattevõket arról is, hogy "az ajánlattevõk megismerése céljából a hivatkozott két ajánlat felbontására közjegyzõ jelenlétében kerül sor, melyen jelen lehet minden ajánlattevõ."
<br>2003. október 14-én az ajánlatkérõ, a REORG Rt. és kérelmezõ képviselõinek jelenlétében lefolytatott pótlólagos bontási eljárás során közjegyzõ jelenlétében felbontották a CCA Adó és Pénzügyi Tanácsadó, Menedzser Rt., valamint kérelmezõ ajánlatát. A közjegyzõi okirat rögzítette, hogy "Az I & B Kft. jelezte az ÁPV Rt. felé, hogy a 2003. szeptember 22-én történt bontást követõen a bontásról készült jegyzõkönyvet mint pályázó nem kapta meg. Ezt követõen az ÁPV Rt. munkatársai megállapították, hogy kettõ darab pályázatot a kiírás szerinti idõpontban adminisztrációs hiba folytán nem bontottak fel." A pótbontási eljárás során a bizottság tagjai megállapították, s a közjegyzõi okiratban rögzítették, hogy az ajánlatok sértetlen csomagolásúak. Felbontották a CCA Adó és Pénzügyi Tanácsadó, Menedzser Rt. 2003. szeptember 18-án 11 óra 17 perckor, valamint a kérelmezõ 2003. szeptember 19. napján 10 óra 15 perckor érkeztetett ajánlatát.
<br>Az újabb hiánypótlást követõen ajánlatkérõ értékelte az ajánlatokat. Az Ernst & Young Kft., valamint a Kossuth Holding Rt. ajánlatának érvénytelenségét állapította meg. Az érvényes ajánlatok közül az összességében legelõnyösebb ajánlatként a REORG Rt. ajánlatát hirdette ki az október 22-én megtartott eredményhirdetésen.
<br>Kérelmezõ 2003. október 9-én nyújtotta be jogorvoslati kérelmét, melyben elõadta hogy ajánlatát az ajánlati felhívásban megjelölt helyen, az ajánlattételi határidõt megelõzõen beadta, azonban az ajánlatok bontásáról készült jegyzõkönyvet október 8-ig még nem kapta meg, ezzel ajánlatkérõ megsértette a Kbt. 61. § (7) bekezdését.
<br>Kérte emiatt a Döntõbizottság állapítson meg jogsértést, és kötelezze ajánlatkérõt a bontási jegyzõkönyv megküldésére. A jogorvoslati kérelem 2003. október 20.-án kelt kiegészítésében kérte ideiglenes intézkedésként a szerzõdéskötés megtiltását. Kérte továbbá, hogy a Döntõbizottság kötelezze ajánlatkérõt az eljárási költségek viselésére. A tárgyaláson tett nyilatkozata szerint az október 14-i utólagos bontásra való figyelemmel sem terjeszt elõ további kérelmi elemet. Kérelmezõ fenntartotta eredeti kérelmét, mely szerint azt sérelmezte, hogy a törvényben elõírt ötnapos határidõt ajánlatkérõ nem tartotta be, az ajánlatok 2003. szeptember 22-i bontásáról szóló jegyzõkönyvet részére csak október 14-én kézbesítette. Az ajánlatkérõ által lefolytatott eljárást ezen túlmenõen nem támadta.
<br>Ajánlatkérõ kérte a jogorvoslati kérelem elutasítását annak megalapozatlanságára való hivatkozással. Álláspontja szerint az eljárás során adminisztrációs hiba történt, jogsértést nem követett el.
<br>Az egyéb érdekeltek érdemi észrevételt nem tettek.
<br>A Döntõbizottság megállapította, hogy a jogorvoslati kérelem az alábbi indokok alapján alapos.
<br>Tekintettel arra, hogy a jogorvoslati kérelem csak a bontási jegyzõkönyv késedelmes megküldésére irányult, a Döntõbizottságnak ebben a kérdésben kellett döntenie.
<br>A Kbt. 54. §-a kimondja, hogy az ajánlatok felbontásáról, ismertetésérõl, az érvénytelen ajánlatokról és a kizárt ajánlattevõkrõl az ajánlatkérõnek jegyzõkönyvet kell készítenie.
<br>A Kbt. 61. § (7) bekezdése szerint az ajánlatok felbontásáról készült jegyzõkönyvet (54. §) öt munkanapon belül meg kell küldeni az ajánlattevõnek.
<br>A felek egyezõ ténybeli elõadása alapján a Döntõbizottság megállapította, hogy a törvény idézett elõírásainak ajánlatkérõ nem tett eleget. A szeptember 22-én megtartott bontási eljárásról készített jegyzõkönyvet kérelmezõnek csak október 14-én adta át.
<br>A Kbt. 25. §-a kimondja, hogy a közbeszerzési eljárás e törvényben meghatározott szabályaitól csak annyiban lehet eltérni, amennyiben azt e törvény kifejezetten megengedi. A törvényben meghatározott eljárási szabályoktól való eltérés tehát megalapozza a jogsértés megállapítását. A Döntõbizottság nem fogadta el ajánlatkérõnek azt az érvelését, hogy csak adminisztrációs hiba történt. A Kbt. szabályozása objektív, a jogsértés megvalósulása esetén kötelezõ a jogkövetkezmények alkalmazása, függetlenül attól, hogy mi okozta azt. A törvényben meghatározott(eljárási határidõk garanciális szabályok, melyeknek megtartása ajánlatkérõ számára kötelezõ.
<br>Mindezekre tekintettel a Döntõbizottság a Kbt. 76. § (1) bekezdés c) pontjában biztosított jogkörében eljárva - a fenti indokokra tekintettel - a Kbt. 88. § (1) bekezdés d) pontja alapján állapította meg, hogy az ajánlatkérõ megsértette a Kbt. 61. § (7) bekezdését.
<br>A Döntõbizottság a Kbt. 88. § (1) bekezdés f) pontjának kötelezõ rendelkezése alapján döntött a bírság kiszabásáról.
<br>E szakasz szerint a Döntõbizottság bírságot szab ki az e törvény szabályait megszegõ, illetõleg a nyilvánvaló jogsértés ismeretében szerzõdést kötõ szervezettel és a jogsértésért, illetve a szerzõdéskötésért felelõs személlyel, illetõleg a szervezettel jogviszonyban álló, a jogsértésért felelõs személlyel és szervezettel szemben.
<br>A Kbt. 88. § (4) és (5) bekezdése az alábbiak szerint szabályozza a bírság kiszabásának alapvetõ elveit.
<br>A (4) bekezdés szerint a bírság mértéke a közbeszerzés értékének legfeljebb 30%-a, de legalább a jogsértõ cselekmény elkövetésének idõpontjában hatályos éves költségvetési törvényben meghatározott összeg. Ez jelenleg 1 000 000 Ft, magánszemélyek esetében 100 000 Ft.
<br>Az (5) bekezdés szerint a bírság összegét az eset összes körülményére - így különösen a jogsérelem súlyára, a közbeszerzés tárgyára és értékére, az eljárást segítõ együttmûködõ magatartására, az e törvénybe ütközõ magatartás ismételt tanúsítására - tekintettel kell megállapítani. Ha a jogsérelem a közbeszerzési eljárás jogtalan mellõzésével valósul meg, a kiszabandó bírság legalább a bírság minimális összegének kétszerese.
<br>A Döntõbizottság a megállapított jogsértés súlyára tekintettel nem ítélte indokoltnak a minimális bírságnál magasabb összegû bírság kiszabását.
<br>A Döntõbizottság a közbeszerzési eljárás iratai alapján megállapította, hogy ajánlatkérõ bizottsági formában hozta meg döntéseit, erre tekintettel személyi felelõsségre nem vonható le következtetés.
<br>A Döntõbizottság a Kbt. 88. § (1) bekezdés h) pontja alapján döntött az eljárási költségek viselésérõl.
<br>A bírósági jogorvoslatot a Kbt. 89. § (1) bekezdése biztosítja.
<br>
<br>Budapest, 2003. november 3.
<br>
<br>Dr. Telek Katalin s. k.,	Beckné Erdei Beáta s. k.,
<br>közbeszerzési biztos	közbeszerzési biztos
<br>
<br>Dr. Nagy Gizella s. k.,
<br>közbeszerzési biztos
<br>
<br>
<br><br></body></html>