<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (1523)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt.sz.: D.787/13/2002.<br>
<br>
Tárgy: a KDK-DOTE Kft. jogorvoslati kérelme a Debreceni Egyetem Orvos- és Egészségtudományi Centrum közbeszerzési eljárása ellen.<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
A Döntõbizottság a Képalkotó Diagnosztikai Központ - DOTE Egészségügyi és Szolgáltató Kereskedelmi Kft. (4012 Debrecen, Nagyerdei út 98., képviseli: dr. Antal Péter ügyvéd, 4028 Debrecen, Magyari u. 13/D, a továbbiakban: kérelmezõ) jogorvoslati kérelmét, amelyet a Debreceni Egyetem Orvos- és Egészségtudományi Centrum (4012 Debrecen, Kossuth u. 3., a továbbiakban: ajánlatkérõ) "hagyományos és digitális képalkotó diagnosztikai vizsgálatok, valamint intervenciós radiológiai beavatkozások végzése" tárgyú közbeszerzési eljárása ellen nyújtott be, elutasítja.<br>
A jogorvoslati eljárás során felmerült költségeiket a felek maguk viselik.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani.<br>
<br>
INDOKOLÁS<br>
<br>
A Döntõbizottság a rendelkezésére álló iratok és a felek nyilatkozatai alapján az alábbiakat állapította meg:<br>
Ajánlatkérõ 2002. szeptember 4-én a Közbeszerzési Értesítõben közzétett ajánlati felhívással a rendelkezõ részben meghatározott tárgyú közbeszerzési eljárást kezdeményezett.<br>
Ajánlatkérõ az ajánlati felhívás 3. a) pontjában meghatározta, hogy az elvárt teljesítmény a fekvõ- és járóbeteg-ellátásban összesen mintegy 800 millió német pont.<br>
Ajánlatkérõ az ajánlati felhívás 16. pontjának elsõ francia bekezdésében az alábbiakat határozta meg:<br>
"- az ajánlatkérõ által fizetendõ ellenérték a centrum fekvõbetegei részére végzett vizsgálatok és beavatkozások esetében az Országos Egészségügyi Biztosítási Pénztár részérõl a beavatkozások elvégzéséért folyósított mindenkori térítési díj 88%-át, a járóbeteg-ellátás esetében pedig a mindenkori OEP-térítési díj 95%-ánál nem lehet magasabb."<br>
Ajánlatkérõ az ajánlati felhívás 16. pontjának hatodik nagy francia bekezdésében az alábbiakat határozta meg:<br>
"- az ajánlattevõnek vállalnia kell, hogy a DEOEC radiológiai munkahelyein jelenleg foglalkoztatott és a munkakör ellátásához szükséges képesítéssel rendelkezõ, az ajánlati dokumentációban felsorolt közalkalmazottakat legalább a szeptemberi központi illetményemeléssel növelt jelenlegi közalkalmazotti juttatásokkal foglalkoztatja munkavállalóként, illetve azok erre vonatkozó külön nyilatkozatuk esetén megbízási szerzõdéssel és a munkamegállapodás, illetve megbízási szerzõdést a szerzõdés aláírását követõ 1 éven belül a fegyelmi elbocsátás, illetve a megbízási szerzõdés rendkívüli felmondásának esetét kivéve nem szünteti meg."<br>
Ajánlatkérõ dokumentációt is kibocsátott, amely tartalmazta az ajánlat elkészítésére vonatkozó tájékoztatót, valamint ajánlatkérõ megadta a végzett vizsgálatok típusait éves bontásban, a megvételre felajánlott készülékek listáját, a bérletre felajánlott helyiségek listáját, valamint a klinikán dolgozó közalkalmazottak listáját az ajánlati felhívás 16. pontjának megfelelõen.<br>
Ajánlatkérõ 2002. szeptember 27-én helyszíni konzultációt tartott, melyrõl jegyzõkönyvet is készített. Kérelmezõ a helyszíni konzultáción nem vett részt.<br>
Kérelmezõ 2002. szeptember 27-én jogorvoslati kérelmet nyújtott be a Döntõbizottsághoz, mellyel kapcsolatban D.575/22002. számon jogorvoslati eljárás indult. A jogorvoslati eljárás során a Döntõbizottság a D.575/13/2002. sz. határozatával a jogorvoslati kérelmet elutasította. Kérelmezõ a D.575/13/2002. sz. határozatot a bíróság elõtt keresettel megtámadta.<br>
Az ajánlattételi határidõig, 2002. december 2-án 11.00 óráig a NEK Kft. és a HUNICO Kft. nyújtott be ajánlatot.<br>
Ajánlatkérõ 2002. december 20-án tartotta az eredményhirdetést, melyen kihirdette, hogy az eljárás nyertese a NEK Kft.<br>
Ajánlatkérõ a nyertes ajánlattevõvel a szerzõdést 2003. január 20-án megkötötte.<br>
Kérelmezõ 2002. december 27-én nyújtott be jogorvoslati kérelmet a Döntõbizottsághoz. Jogorvoslati kérelmében a még meg nem kötött szerzõdés megkötésének megtiltását kérte ideiglenes intézkedéssel, valamint a jogsértés megtörténtének megállapítását és az ajánlatkérõ eljárást lezáró döntésének megsemmisítését, továbbá ajánlatkérõ kötelezését az eljárással kapcsolatos költségének megtérítésére.<br>
Kérelmezõ a tárgyaláson pontosította a jogorvoslati kérelmét, melynek indokolására az alábbiakat adta elõ:<br>
Tudomása szerint az Oktatási Minisztérium helyettes államtitkára 2002. október 11-én körlevelet intézett az orvostudományi képzést folytató egyetemek rektoraihoz, ahol betegellátás folyik, melyben a privatizációs eljárások felfüggesztését kérte, értve ezalatt a jelen közbeszerzési eljárást is, ajánlatkérõ ennek ellenére a közbeszerzési eljárást folytatta, és eredményt is hirdetett az eljárás során. Elõadta, hogy az ajánlati felhívás tartalma jogsértõ, álláspontja szerint ajánlatkérõ nem rendelkezik a megfelelõ fedezettel, ideértve az ajánlati felhívásban meghatározott 800 millió ún. német pontot, tekintettel arra, hogy annak jelentõs részével kérelmezõ rendelkezik, továbbá tudomása szerint a tevékenységhez szükséges engedélyek egy részével sem rendelkezik ajánlatkérõ. Sérelmezte, hogy az ajánlati felhívásban meghatározott térítési díjak jogszabályellenesek, errõl álláspontja szerint 2002. december 20-án az eredményhirdetést követõen szereztek tudomást. Sérelmezte továbbá, hogy a létrejött szerzõdés több ponton, így például az átvett, illetve az egyetem közalkalmazottjaként tovább foglalkoztatottak listájában eltér a szerzõdéstervezetben, illetve a nyertes ajánlattevõ ajánlatában, az ajánlati dokumentációban és a végleges szerzõdésben.<br>
Kérelmezõ elõadta továbbá azt, hogy a szerzõdést elõírták ugyan, de abban hatályosuláshoz szükséges feltételeket határoztak meg, így álláspontja szerint az eljárást lezáró döntés megsemmisítésére még sor kerülhet, hiszen a szerzõdés megkötése álláspontja szerint nem történt meg.<br>
Kérelmezõ vitatta továbbá az ajánlati felhívásnak a súlyszámok meghatározására vonatkozó részét. Álláspontja szerint az ajánlati felhívásnak a bírálati részszempontjai nem megfelelõek szakmai szempontból a megalapozott értékeléshez, továbbá elõadta, hogy a dokumentáció sem megfelelõ tartalmú, hiszen szerzõdéstervezetet nem tartalmaz.<br>
Kérelmezõ az ajánlati dokumentáció szerzõdéstervezettel kapcsolatos, valamint az ajánlati felhívás bírálati részszempontjaival kapcsolatos kérelmi elemét a tárgyaláson visszavonta.<br>
Ajánlatkérõ a jogorvoslati kérelemre tett írásbeli észrevételében és a tárgyaláson tett nyilatkozatában elõadta, hogy álláspontja szerint a jogorvoslati kérelem egyrészt elkésett, másrészt kérelmezõnek nincs ügyfélképessége jelen eljárásban. Elõadta továbbá, hogy álláspontja szerint az ajánlati felhívás közzététele jogszerûen történt, a közbeszerzési eljárás felfüggesztése alól egyedi felmentést kaptak, a szükséges engedélyekkel, illetve annak nagy részével rendelkeznek, kifejezett kapacitáslekötési szerzõdésük, megállapodásuk nincs, ez azonban csak finanszírozási szempontból lenne kedvezõbb. A térítési díjak megosztásával kapcsolatos kérelmi rész álláspontja szerint megalapozatlan, az általuk meghatározott feltételek megfelelnek a jogszabályoknak. Álláspontjuk szerint a szerzõdéstervezetben az egyetem érdekeinek megfelelõ módosulások történtek, és azok kerültek átvezetésre a nyertes ajánlatában a végleges szerzõdésben. A fedezettel kapcsolatban elõadják, hogy a DEOEC-t megilletõ ún. német pontok jelentõs részével a kérelmezõ rendelkezik, azonban az ténylegesen az ajánlatkérõt illetné meg, ennek alapján pedig álláspontja szerint rendelkezésére áll a szükséges fedezet.<br>
A szerzõdéssel kapcsolatban ajánlatkérõ elõadta, hogy a szerzõdés ténylegesen létrejött, abban bontó tényezõket határoztak meg, olyan bontó feltételeket, amely feltételek teljesítéséhez a szerzõdés megkötése elengedhetetlen (KVI-engedély, ÁNTSZ-engedélyek).<br>
Fentiek alapján kérte a jogorvoslati kérelem elutasítását.<br>
Egyéb érdekeltek egyéb érdemi észrevételt nem tettek.<br>
A Döntõbizottság a rendelkezésére álló iratokból és a felek által tett nyilatkozatokból megállapította, hogy a jogorvoslati kérelem részben elkésett, részben kérelmezõnek az adott körben nincs ügyfélképessége, részben pedig az adott kérelmi körben nincs hatásköre a Döntõbizottságnak az alábbiak szerint:<br>
A Döntõbizottság elõször az ajánlati felhívás és ajánlati dokumentáció feltételeivel kapcsolatos kérelmi elemek elkésettségét vizsgálta meg.<br>
A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(7) bekezdése szerint az eljárást az e törvény szabályait sértõ esemény tudomásra jutásától számított tizenöt napon belül, de legkésõbb az esemény bekövetkezésétõl számított kilencven napon belül lehet kérelmezni vagy kezdeményezni, illetve e határidõn belül indítható meg hivatalból az (5) vagy a (6) bekezdés szerint. E határidõk elmulasztása jogvesztéssel jár.<br>
A Döntõbizottság megállapította, hogy az ajánlattételi határidõ 2002. december 2-án 11.00 óra volt. Kérelmezõ az ajánlati dokumentációt megvásárolta, azonban ajánlatot nem nyújtott be. Kérelmezõ az ajánlati felhívás és az ajánlati dokumentáció tartalmáról az ajánlati dokumentáció megvásárlásával már tudomást szerezhetett.<br>
A Döntõbizottság álláspontja szerint kérelmezõ legkésõbb az ajánlattételi határidõig a dokumentáció megvásárlása alapján tudomást szerzett a dokumentáció és a felhívás feltételeirõl, ennek alapján ezen idõpont az a lehetséges legkésõbbi idõpont, amely irányadó lehet a <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(7) bekezdése szerinti 15 napos jogvesztõ határidõ számítására. Ennek alapján a kérelmezõ 2002. december 17-ig nyújthatott volna be jogszerûen jogorvoslati kérelmet az ajánlati felhívás és dokumentáció feltételeivel kapcsolatban. Kérelmezõ 2002. december 27-én nyújtotta be a jogorvoslati kérelmet, vagyis 10 nappal a jogvesztõ határidõ letelte után. A Döntõbizottság ennek alapján megállapította, hogy kérelmezõnek az ajánlati felhívás és dokumentáció tartalmának jogszerûségével kapcsolatos kérelmi elemei elkésettek. Ennek alapján a Döntõbizottság a jogorvoslati kérelem ezen részeit érdemben nem vizsgálhatta.<br>
A Döntõbizottság ezt követõen az ajánlatkérõ rendelkezésére álló fedezetnek a 800 millió ún. német ponttal és az engedélyek meglétével kapcsolatos kérelmi elemek elkésettségét vizsgálta.<br>
A Döntõbizottság tényként állapította meg, hogy ajánlatkérõ és kérelmezõ között jelen beszerzés tárgyát képezõ szolgáltatásra 1993 óta szolgáltatási szerzõdés, illetve tényleges szolgáltatás állt fenn. Ennek alapján a kérelmezõnek tudomással kellett bírnia az ajánlatkérõ rendelkezésére álló, kapacitásként megjelenõ német pontokról, illetve arról, hogy az egyetemnek konkrétan milyen vizsgálatok, illetve beavatkozások ellátására rendelkezik a szükséges engedéllyel. A Döntõbizottság az elõzõ pontban kifejtettek szerint megállapította, hogy kérelmezõ az ajánlati felhívás, illetve ajánlati dokumentáció tartalmát legkésõbb 2002. december 2-án megismerte, így a fedezet rendelkezésre állásával, illetve az engedélyek meglétével kapcsolatos kérelmi elemét 2002. december 17-ig terjeszthette volna elõ a 15 napos jogvesztõ határidõn belül. Kérelmezõ jogorvoslati kérelmét 2002. december 27-én, 10 nappal a jogvesztõ határidõ letelte után nyújtotta be, így a Döntõbizottság álláspontja szerint a jogorvoslati kérelem e része is elkésett. Ennek alapján a Döntõbizottság a jogorvoslati kérelem e részét érdemben nem vizsgálhatta.<br>
A Döntõbizottság ezt követõen a szerzõdés tartalmával kapcsolatos kérelmi elem tekintetében vizsgálta meg a kérelmezõ ügyfélképességét.<br>
A <a href="http://net.jogtar.hu/jr/gen/getdoc.cgi?docid=99500040.tv#62">Kbt. 62. § </a>(1) bekezdés elsõ mondata alapján eredményes közbeszerzési eljárás alapján a szerzõdést az 59. § (1) bekezdése szerinti szervezettel (személlyel) kell a felhívás, a dokumentáció és az ajánlat tartalmának megfelelõen írásban megkötni.<br>
A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(3) bekezdése szerint a kérelmet az ajánlatkérõ, az ajánlattevõ vagy az olyan egyéb érdekelt (a továbbiakban: kérelmezõ) nyújthatja be, akinek jogát vagy jogos érdekét az e törvénybe ütközõ tevékenység vagy mulasztás sérti vagy veszélyezteti.<br>
Kérelmezõ az ajánlati dokumentációt megvásárolta, azonban ajánlatot nem nyújtott be. Az ajánlati dokumentáció megvásárlásával ajánlatkérõ az ajánlattételi szakasz és az azzal kapcsolatos adminisztratív eljárások valamennyi része szempontjából - mint potenciális ajánlattevõ - ügyfélképesnek tekinthetõ. Kérelmezõ azonban ajánlatot nem nyújtott be, így az eljárásnak az ezt követõ szakaszában ajánlattétel hiányában már nem vett részt, ezért ajánlattevõnek nem tekinthetõ. Ennek alapján a Döntõbizottság álláspontja szerint az ajánlattétel idõpontját követõ részeiben a jelen közbeszerzési eljárásnak már nem merülhet fel a kérelmezõt érõ joghátrány, illetve jogainak és jogos érdekeinek sérelme, hiszen nem vett abban részt. Mivel kérelmezõt joghátrány a közbeszerzési eljárás e szakaszában már nem érheti, így jogainak és jogos érdekeinek sérelme fogalmilag kizárt, ezért a közbeszerzési eljárás e szakaszával kapcsolatban a <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(3) bekezdésének rendelkezési szerint nem jogosult jogorvoslati kérelmet benyújtani.<br>
A Döntõbizottság ennek alapján megállapította, hogy a jogorvoslati kérelemnek a szerzõdés kapcsolatos részét érdemben nem vizsgálhatja kérelmezõ e körben való ügyfélképességének hiánya miatt.<br>
A Döntõbizottság ezt követõen az ajánlatkérõ és a felügyeleti szerve közötti levélváltással kapcsolatos kérelmi elem körében vizsgálta meg azt, hogy erre kiterjed-e a hatásköre.<br>
A <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdése úgy rendelkezik, hogy a közbeszerzésekkel kapcsolatos jogorvoslat körében a Döntõbizottság hatáskörébe tartozik<br>
a) a közbeszerzési eljárás jogtalan mellõzése miatt indult eljárás lefolytatása;<br>
b) az 5. §-ban foglaltak, valamint a közbeszerzési eljárás alapelvei, illetõleg szabályai megsértésével kapcsolatos eljárás lefolytatása;<br>
c) az ajánlatkérõ döntésével szemben bármely érdekelt által benyújtott kérelem elbírálása.<br>
(2) A bíróság hatáskörébe tartozik a közbeszerzésekkel kapcsolatos - az (1) bekezdésben nem említett - egyéb jogvita elbírálása.<br>
A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(1) bekezdése alapján a Döntõbizottság eljárására - ha e törvény másként nem rendelkezik - az államigazgatási eljárás általános szabályairól szóló 1957. évi IV. törvény rendelkezéseit kell alkalmazni.<br>
Áe. 4. § (1) bekezdése kimondja, hogy a közigazgatási szerv a hatáskörébe tartozó ügyben az illetékességi területén köteles eljárni.<br>
Áe. 7. § (1) bekezdése szerint a közigazgatási szerv a hatáskörét és az illetékességét az eljárás minden szakaszában hivatalból köteles vizsgálni.<br>
Az Áe. 4. § (1) bekezdése és 7. § (1) bekezdése alapján a Döntõbizottság csak a hatáskörébe és illetékességébe tartozó ügyekben járhat el. A <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) és (2) bekezdése határozza meg a Döntõbizottság hatáskörét, ami közbeszerzési eljárás alatt a Kbt. szabályainak megsértésével kapcsolatos ügyekre terjed ki.<br>
A <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdés rendelkezései szerint a közbeszerzési eljárás szabályainak megsértésével kapcsolatban járhat el a Döntõbizottság. A jelen kérelmi elem az ajánlatkérõ belsõ tevékenységével kapcsolatos, melyre a Kbt. nem tartalmaz rendelkezést, illetve az nem a közbeszerzési eljárás része, ezért azt más jogszabályok szabályozzák. A Döntõbizottság hatásköre csak a közbeszerzési eljárás szabályainak megsértésére terjed ki, így e kérelmi elem - mely nem a közbeszerzési eljárásra, hanem ajánlatkérõ belsõ - a Kbt. szabályozási körén kívül esõ - viszonyainak vizsgálatára irányul - nem tartozik a Döntõbizottság hatáskörébe.<br>
Az elõbbiek alapján - figyelemmel az Áe. 7. § (1) bekezdés elsõ mondatára, mely szerint az eljárásra vonatkozó hatáskör meglétét az eljárás minden szakaszában vizsgálni kell - a Döntõbizottság megállapította, hogy a kérelmi elem nem a hatáskörébe tartozó tényeket és eseményeket sérelmez, így azokat érdemben nem vizsgálhatja.<br>
A Döntõbizottság a fentiek alapján a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdésében biztosított jogkörében eljárva a Kbt. 80. § (4) bekezdése alapján a jogorvoslati kérelmet elkésettség, részben ügyfélképesség és hatáskör hiánya miatt elutasította.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 2003. február 5.<br>
<br>
Dr. Nagy László Gábor s. k.,	Dr. Tukacs László s. k.,<br>
közbeszerzési biztos	közbeszerzési biztos<br>
<br>
Székelyné Bihari Mária s. k.<br>
közbeszerzési biztos<br>
<br>
A határozatot a bíróság elõtt keresettel támadták.<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>