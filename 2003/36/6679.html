<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (6679)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt.sz.: D.338/11/2003.<br>
<br>
Tárgy: az MSZMP Vas Megyei Szervezetének jogorvoslati kérelme a Vas Megyei Önkormányzat közbeszerzési eljárása ellen.<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
A Döntõbizottság a Magyar Szocialista Párt (MSZP) Vas Megyei Szervezete (9700 Szombathely, Berzsenyi D. tér 2/B., képviseli: dr. Kiss József ügyvéd, 2700 Cegléd, Damjanich u. 19., a továbbiakban: kérelmezõ) jogorvoslati kérelmét, melyet a Vas Megyei Önkormányzat (9700 Szombathely, Berzsenyi D. tér 1., a továbbiakban: ajánlatkérõ) "állami gondoskodás alatt állók elhelyezésére szolgáló: 5 lakásotthon 850 m2, 3 csecsemõotthon (2 csoport részére és 1 anyás csoport részére) 360 m2, 1 átmeneti elhelyezésre szolgáló lakásotthon 170 m2, 1 igazgatási épület 170 m2, összesen (min.) 1550 m2 hasznos alapterületek) megépítése" tárgyú közbeszerzési eljárása ellen nyújtott be, elutasítja.<br>
Az eljárás során felmerült költségeket a felek maguk viselik.<br>
A határozat ellen fellebbezésnek helye nincs. A határozat felülvizsgálatát, annak kézbesítésétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani.<br>
<br>
INDOKOLÁS<br>
<br>
A Döntõbizottság a közbeszerzési eljárásban keletkezett iratok, a felek tárgyaláson tett nyilatkozatai alapján az alábbi tényállást állapította meg:<br>
Ajánlatkérõ a Közbeszerzési Értesítõ 2003. április 30-án megjelent 18. számában tett közzé ajánlati felhívást nyílt eljárás megindítására. Ajánlatkérõ a közbeszerzési eljárás lebonyolításával a VASBER Rt.-t bízta meg. Ajánlatkérõ a beszerzés tárgyát és mennyiségét az alábbiak szerint határozta meg.<br>
Állami gondoskodás alatt állók elhelyezésére szolgáló:<br>
- 5 lakásotthon	850 m2<br>
- 3 csecsemõotthon (két csoport részére és egy anyás csoport részére)	360 m2<br>
- 1 átmeneti elhelyezésre szolgáló lakásotthon	170 m2<br>
- 1 igazgatási épület	170 m2<br>
Összesen minimum 1550 m2 hasznos alapterületû épületek megépítése. A teljesítés helye Gencsapáti község belterülete.<br>
A felhívás szerint a teljesítés határideje 2004. augusztus 15-e.<br>
Az ajánlati felhívás szerint ajánlatkérõ 1 000 000 Ft összegû ajánlati biztosítékot kért. A pénzügyi ellenszolgáltatás teljesítése pedig az épületegyüttes mûszaki átadását követõ 30 napon belül történik meg.<br>
Az ajánlati felhívás tartalmazta az ajánlattevõktõl a pénzügyi, gazdasági és mûszaki alkalmasságuk igazolására kért adatokat és tényeket, a szerzõdés teljesítésére alkalmatlanná minõsítés szempontjait. Ezek között elõírásra került, hogy az ajánlattevõnek csatolnia kell a 2000., 2001. évre vonatkozó mérlegét (egyszerûsített mérlegét). Ezzel összefüggésben a szerzõdés teljesítésére alkalmatlanná minõsítési szempont volt a bármelyik évben történõ veszteséges gazdálkodás. E körben írta elõ ajánlatkérõ, hogy az ajánlattevõnek igazolnia kell a számlavezetõ pénzintézete nyilatkozatával, hogy rendelkezik a beruházás megvalósításához szükséges pénzügyi fedezettel.<br>
Az ajánlati felhívás szerint az ajánlatok elbírálásának szempontja az összességében legelõnyösebb ajánlat volt, melyhez megadta ajánlatkérõ a részszempontokat, a részszempontok súlyszámát, illetõleg a részszempontok tartalmi elemeire adható pontszám alsó és felsõ határát, valamint azt a módszert, amely alapján a pontszámok kiosztásra kerülnek.<br>
Az ajánlatok elkészítésének megkönnyítése érdekében ajánlatkérõ dokumentációt is biztosított, amelyet több cég is megvásárolt. A dokumentációban elõírta, hogy az ajánlattevõnek vállalnia kell, hogy az ingatlanok cseréje folytán a Vas Megyei Önkormányzatot terhelõ áfabefizetési kötelezettséget maximum 30 M Ft összegig az ajánlatkérõ helyett megfizeti. Ezt követõen ajánlatkérõ 2003. május 16-án konzultációt is tartott.<br>
Az ajánlattételi határidõre, 2003. június 10-re egy ajánlattevõ, a TRI-MED Kft. nyújtotta be ajánlatát.<br>
Ajánlatában a vállalkozási díj összegét bruttó 312 500 000 Ft-ban jelölte meg, ezenkívül szerepelt még a dokumentációban ajánlatkérõ által elõírt 30 000 000 Ft-os összeg vállalása is. Ajánlatkérõ az ajánlatokat a lebonyolító bevonásával értékelte és érvényesnek fogadta el, majd 2003. június 26-i döntésével nyertesként elfogadta.<br>
Az eredményhirdetés 2003. június 30-án történt meg.<br>
Kérelmezõ 2003. június 3-án nyújtott be jogorvoslati kérelmet, melyben kérte, hogy a Döntõbizottság semmisítse meg ajánlatkérõ közbeszerzési eljárást lezáró döntését, állapítsa meg a jogsértést, tiltsa el a közbeszerzési eljárástól a TRI-MED Kft. ajánlattevõt és a VASBER Rt. jogsértõ lebonyolítót kötelezze a költségek viselésére. Jogsértés észlelése esetén értesítse az illetékes nyomozóhatóságot és az Állami Számvevõszéket. Kérte továbbá ideiglenes intézkedés alkalmazását. A jogorvoslati kérelem indoklásában elõadta, hogy álláspontja szerint ajánlatkérõ 2003. június 30-án kihirdetett döntése jogsértõ, álláspontja szerint a nyertes ajánlat érvénytelen. A nyertes céget a Pest Megyei Bíróság 2003. június 5-én jegyezte be, tehát a nyertes az eljárásra történõ jelentkezésekor, a dokumentáció megvásárlásakor 2003. május 15-én még nem volt bejegyzett szervezet. Ebbõl következõen az ajánlat a közbeszerzésekrõl szóló - többször módosított - 1995. évi XL. törvény (a továbbiakban: <a href="http://net.jogtar.hu/jr/gen/getdoc.cgi?docid=99500040.tv#52">Kbt.) 52. §</a> (2) bekezdés b) pontja alapján érvénytelen. Kérelmezõ álláspontja szerint az ajánlata Kbt. 52. § (2) bekezdés c) pontja alapján is érvénytelen, mert a nyertes az ajánlati biztosítékot nem bocsátotta a felhívásban meghatározott határidõig az ajánlatkérõ rendelkezésére. Továbbá az elõírt pénzügyi, gazdasági és mûszaki alkalmassági követelményeknek sem tett eleget, hiszen a megkövetelt pénzintézeti igazolás alapján a nyertes nem felelt meg az elõírásnak, azaz nem rendelkezett a beszerzés pénzügyi fedezetével. Továbbá a 2000., 2001. évi mérlegbeszámolókkal sem rendelkezik a nyertes, tehát az ehhez fûzõdõ alkalmassági követelményeknek sem tud eleget tenni. A nyertes egyebekben nem tett eleget a jóteljesítési biztosítéknyújtási kötelezettségének sem.<br>
Kérelmezõ álláspontja szerint ügyfélképességgel - egyéb érdekelti minõségben - rendelkezik mégpedig oly módon, hogy a szervezet képviselõi útján tagja a Vas Megyei Közgyûlésnek, aki a beruházás vonatkozásában a tulajdonosi jogot gyakorolja és egyben kötelezettje is a megkötendõ szerzõdésnek. Kérelmezõ a jogorvoslati eljárásban csatolta az MSZP Vas Megyei Szervezete elnökének meghatalmazását, mely szerint az alelnököt felhatalmazta a jogorvoslati eljárásban a szervezet képviseletére. Kérelmezõ nem vitatta, hogy alelnöke egyúttal az Önkormányzat Közbeszerzési Bizottságának is alelnöke, de az érintett eljárásban nem vett részt, az MSZP delegált képviselõje pedig a döntés ellen szavazott.<br>
Ajánlatkérõ érdemi észrevételében kérte a megalapozatlan jogorvoslati kérelem elutasítását. Ajánlatkérõ hivatkozott arra, hogy a közgyûlés 31/2003. (II. 28.) sz. határozatában meghatározott pénzügyi konstrukció segítségével kívánja a beruházását megvalósítani. A nyílt eljárásra öten jelentkeztek, azonban csak egy ajánlattevõ tett ajánlatot. A Közbeszerzési Bizottság 2003. június 26-i döntésével az ajánlatot elfogadta, az érvényes volt. A nyertes az ajánlati dokumentációt azon a napon vette meg, amelyen igazolta bejegyzés iránti kérelmét, tehát jogosult volt az eljárásban való részvételre. Az ajánlati biztosítékot az ajánlattételi határidõt megelõzõen az ajánlatkérõ bankszámlájára átutalta. Az ajánlatában a beruházás költségével megegyezõ összeg rendelkezésre állását igazolta. Az tény, hogy a korábbi évekre vonatkozóan mérleget benyújtani nem tudott, de ez nem is történhetett meg figyelemmel arra, hogy most alakuló cégrõl van szó. Az alkalmatlanság szempontja nem a mérlegek hiánya volt, hanem az azokban tükrözõdõ veszteséges gazdálkodás, a nyertes pedig nem esett ez utóbbi hatálya alá. Az ajánlatban a nyertes a jóteljesítési biztosítékként 24 hónapi idõtartamra vállalt garanciát, ezt értékelték is a meghatározott részszempont körében. Ajánlatkérõ egyebekben vitatta a kérelmezõ ügyfélképességi minõségét tekintettel arra, hogy kérelmezõ nem tekinthetõ jelen közbeszerzési eljárásban "érintettnek" amiatt, hogy a Megyei Közgyûlés tagja a szervezet ügyvezetõ alelnöke. A közbeszerzési eljárás lebonyolításával megbízott VASBER Rt. érdemi észrevételében szintén hivatkozott arra, hogy a kérelmezõ nem igazolta a <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(3) bekezdés szerinti egyéb érdekelti minõségét, azaz nem valószínûsítette, hogy jogát vagy jogos érdekét törvénybe ütközõ tevékenység, vagy mulasztás sérti, vagy veszélyezteti.<br>
A TRI-MED Kft. érdemi észrevételében kérte a jogorvoslati kérelem érdemi vizsgálat nélküli elutasítását elsõdlegesen ügyfélképesség hiánya miatt, másodlagosan megalapozatlanság okán. Álláspontja szerint a kérelmezõ nem minõsül a <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(3) bekezdése szerinti érdekeltnek, az ügyfél az államigazgatási eljárás jogszabályairól szóló 1957. évi IV. törvény (a továbbiakban: Áe.) 3. § (4) bekezdése alapján pedig az a jogi személy, akinek jogát vagy jogos érdekét az ügy érinti. Az ügyfél jogai megilletik azt a szervezetet, amelynek feladatkörét az ügy érinti. A kérelmezõ szervezet nem tagja az ajánlatkérõ szervezetnek, annak természetes személyek a tagjai. A kérelmezõ szervezetnek semmiféle köze nincs az ajánlatkérõ vagyonához. Hivatkozott továbbá arra, hogy az MSZP hatályos alapszabályának 12. §-a szerint a területi szövetsége képviseletét a területi szövetség elnöke látja el, tehát a kérelmezõ beadványát aláíró alelnöknek képviseleti jogosultsága sincs. Egyebekben hivatkozott arra, hogy megvásárolták határidõben a dokumentációt, az ajánlati biztosítékot szintén az elõírt határidõben átutalták az ajánlatkérõ számlájára. A cég még ugyanezen a napon, 2003. május 13-án benyújtotta a Cégbírósághoz a bejegyzésre irányuló kérelmét, így semmi nem akadályozta az eljárásban való részvételét. Egyebekben teljesítették az ajánlati felhívás feltételeit a pénzügyi biztosíték vonatkozásában is. Igaz, hogy nem rendelkeznek 2000., 2001. évi mérlegekkel, de az alkalmatlanság szempontja nem a mérleg meglétének hiánya volt, hanem az, ha a mérleg alapján veszteség mutatkozik valamelyik évben.<br>
A Döntõbizottságnak elsõdlegesen abban a jogkérdésben kellett állást foglalnia, hogy kérelmezõ rendelkezik-e a jogorvoslati kérelem elõterjesztéséhez szükséges ügyfélképességgel.<br>
A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(1) bekezdése szerint a bizottság eljárására - ha e törvény másként nem rendelkezik - az államigazgatási eljárás általános szabályairól szóló 1957. évi IV. törvény rendelkezéseit kell alkalmazni.<br>
Az Áe 3. § (4) bekezdése szerint ügyfél az a magánszemély, jogi személy, vagy jogi személyiséggel nem rendelkezõ más szervezet, amelynek jogát, vagy jogos érdekét az ügy érinti. Az ügyfél jogai megilletik azt a szervet, amelynek feladatkörét az ügy érinti.<br>
A <a href="http://net.jogtar.hu/jr/gen/getdoc.cgi?docid=99500040.tv#79">Kbt. 79. § </a>(3) bekezdése szerint a kérelmet az ajánlatkérõ, az ajánlattevõ vagy az olyan egyéb érdekelt (a továbbiakban: kérelmezõ) nyújthatja be, akinek jogát vagy jogos érdekét az e törvénybe ütközõ tevékenység vagy mulasztás sérti, vagy veszélyezteti.<br>
A fenti rendelkezésekbõl következõen kitûnik, hogy a Kbt. az Áe. szabályozásától eltérõen rendelkezik az ügyfélképességrõl. Ebbõl következõen az egyéb érdekelti minõséghez nem csupán az szükséges, hogy az adott ügy a jogát, vagy jogos érdekét érintse, hanem az is szükséges, hogy a jog vagy jogos érdeksérelem fennálljon.<br>
Az Áe. szabályozásából eredõen is az az értelmezés vonható le, hogy a jog, vagy jogos érdek érintettség közvetett nem lehet, annak az ügyfél szempontjából közvetlenül kell megjelennie. A Kbt. alkalmazandó rendelkezései pedig ezt a közvetlen kapcsolatot oly módon kívánják meg, hogy annak a hivatkozott törvénysértésbõl eredõ sérelemhez kell kapcsolódnia. Ennek alapján egyéb érdekeltként csak az nyújthat be jogorvoslati kérelmet, akinek jog-, vagy érdeksérelme közvetlenül kimutatható a vitatott beszerzéssel összefüggésben.<br>
A kérelmezõ jelen esetben az MSZP Vas Megyei Szervezete. A jogorvoslati kérelmet a szervezet elnökének meghatalmazása alapján a szervezet alelnöke terjesztette be, így nem vitathatóan a kérelem benyújtására megfelelõ képviseleti joggal rendelkezett. Kérelmezõ nem vitathatóan az önkormányzati választásokon a választási törvény alapján jelölõ szervezet volt a megyei közgyûlési listás választásokon és képviselõi útján tagja az önkormányzat közgyûlésének. Kérelmezõ mint szervezet azonban nem tagja a Vas Megyei Önkormányzatnak, mivel annak természetes személy tagjai vannak.<br>
A kérelmezõ semmilyen jogát, vagy jogos érdekét közvetlenül nem sérti a közbeszerzési eljárás. A helyi önkormányzatokról szóló 1990. évi LXV. törvény 72. §-a szerint a megyei önkormányzat önálló jogi személy, aki a 71. § alapján önálló tulajdonnal rendelkezik és vállalkozási tevékenységet is folytathat. A közgyûlés a megyei önkormányzat legfõbb döntéshozó szerve, amelynek tagjai között maga kérelmezõ nem szerepel, csak képviselõi útján vesz részt a közgyûlés munkájában.<br>
A fentiekbõl következõen egyértelmû, hogy kérelmezõ jogát vagy jogos érdekét az ügy közvetlenül nem sérti és veszélyezteti, így ügyfélképességgel nem rendelkezik.<br>
A Döntõbizottság figyelemmel arra, hogy kérelmezõ ügyfélképességének hiányát megállapította, így a jogorvoslati eljárás érdemi vizsgálatának eljárásjogi akadálya van.<br>
A Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdés c) pontjában biztosított jogkörében eljárva, a Kbt. 88. § (1) bekezdés a) pontja alapján - figyelemmel a 80. § (4) bekezdésére is - a jogorvoslati kérelmet elutasította és a h) pont alapján döntött a költségek viselésérõl.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 2003. augusztus 1.<br>
<br>
Dr. Engler Magdolna s. k.,	Kalmárné Diósy Ildikó s. k.,<br>
közbeszerzési biztos	közbeszerzési biztos<br>
<br>
Divinyi Péterné s. k.,<br>
közbeszerzési biztos<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>