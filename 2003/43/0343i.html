<html><head><meta http-equiv="Content-Type" content="text/html; charset=iso-8859-2"><title>Közlemények</title></head><body  text=black link=black alink=blue vlink=black>

<h2>A Közbeszerzések Tanácsa elnökének</h2><br>t á j é k o z t a t ó j a<br><br>a Kbt. 46. §-a szerinti hatósági igazolásokról<br><br>A közbeszerzésekrõl szóló 1995. évi XL. törvény (a továbbiakban: Kbt.) 46. §-a meghatározza az ajánlatokhoz, illetve a részvételi jelentkezésekhez csatolandó hatósági igazolások körét, valamint az erre vonatkozó részletszabályokat.<br>Elõzetesen felhívjuk a figyelmet arra, hogy a Kbt. 43. § (3) bekezdésére tekintettel a Kbt. 46. §-át az ajánlattevõre és a teljesítéshez a közbeszerzés értékének tíz százalékát meghaladó mértékben igénybe venni kívánt alvállalkozókra (a továbbiakban: alvállalkozó) is alkalmazni kell, az ajánlatkérõ külön elõírása nélkül is.<br><br>I. A Kbt. 46. § (1) bekezdés b) pontja alapján a közbeszerzési eljárásban nem lehet ajánlattevõ vagy alvállalkozó, aki egy évnél régebben lejárt vám-, társadalombiztosításijárulék- vagy a központi adóhatóság által nyilvántartott adófizetési kötelezettségének, továbbá elkülönített állami pénzalappal szemben fennálló fizetési kötelezettségének nem tett eleget, kivéve ha a hatóság az adósság késõbbi idõpontban történõ megfizetéséhez írásban hozzájárult.<br>A Kbt. 46. § (3) bekezdésére tekintettel, amennyiben az ajánlatkérõ helyi önkormányzat, kisebbségi települési önkormányzat, helyi kisebbségi önkormányzat, helyi önkormányzati vagy helyi kisebbségi települési önkormányzati, vagy helyi kisebbségi önkormányzati költségvetési szerv, az ajánlati, illetve részvételi felhívásban elõírhatja, hogy az ajánlattevõ, valamint az alvállalkozó csatoljon hatósági igazolást az önkormányzati adóhatóságtól is. Ebben az esetben azonban csak az ajánlatkérõ székhelye szerinti önkormányzati adóhatóságtól kell hatósági igazolást beszerezni.<br>A Kbt. 46. § (5) bekezdése szerint az ajánlattevõnek az ajánlatához, illetve a részvételi jelentkezéshez legkésõbb az ajánlattételi, illetve részvételi jelentkezési határidõ lejártáig csatolnia kell saját maga és alvállalkozója vonatkozásában a 46. § (1) bekezdés b) pontjában és a (3) bekezdésében elõírt igazolásokat.<br>Elõzõeken túl az elkülönített állami pénzalapok tekintetében a Kbt. 46. § (4) bekezdésére figyelemmel az ajánlattevõnek, illetõleg az alvállalkozónak nyilatkoznia kell, hogy mely alap irányában áll fenn jogszabály alapján fizetési kötelezettsége. A Kbt.-nek való teljes megfelelés érdekében célszerû egyrészt arról nyilatkoznia az ajánlattevõnek, hogy mely alappal szemben nem áll fenn, másrészt arról, hogy mely alappal szemben áll fenn jogszabály alapján fizetési kötelezettsége. Azt, hogy az elkülönített állami pénzalapokkal szemben mely szervezeteknek (személyeknek) áll fenn jogszabály alapján fizetési kötelezettségük, az alapokra irányadó jogszabályok - jelenleg a foglalkoztatás elõsegítésérõl és a munkanélküliek ellátásáról szóló 1991. évi IV. törvény [a továbbiakban: Flt., illetve e törvény 39/C. § (1) bekezdés d) pontjának hivatkozása alapján a szakképzési hozzájárulásról és a képzési rendszer fejlesztésének támogatásáról szóló 2001. évi LI. törvény], valamint az atomenergiáról szóló 1996. évi CXVI. törvény - vonatkozó rendelkezései állapítják meg.<br>A Kbt. 46. § (4) bekezdése szerint a fenti nyilatkozatot az ajánlathoz, illetve a részvételi jelentkezéshez kell csatolni. Ezzel egyidejûleg a Kbt. 46. § (6) bekezdésére tekintettel az ajánlattevõnek, illetve az alvállalkozónak azon alap kezelõjétõl igazolást is kell csatolnia, amellyel szemben jogszabály alapján fizetési kötelezettsége áll fenn.<br><br>Felhívjuk a figyelmet arra, hogy a Legfelsõbb Bíróság kapcsolódó ítélete szerint speciális szabályok érvényesek a Munkaerõ-piaci Alap vonatkozásában a jogszabály alapján fennálló fizetési kötelezettségekre, melyeket jelenleg két külön szervezet - az APEH, illetve a munkaügyi központ - tart nyilván.<br>Mivel az ítéletbõl következõen e fizetési kötelezettségek jellege eltérõ, ezekrõl az ajánlattevõnek (alvállalkozónak) a következõ bontásban célszerû nyilatkoznia:<br>- az Alap APEH által nyilvántartott részével (munkaadói járulék, munkavállalói járulék, rehabilitációs hozzájárulás és szakképzési hozzájárulás) összefüggésben fennáll-e fizetési kötelezettsége, azaz az Flt. 42. § (2)-(3) bekezdései és a 42/A. § (1) bekezdése értelmében mint fizetésre kötelezett munkaadónak, valamint a szakképzési hozzájárulásról és a képzési rendszer fejlesztésének támogatásáról szóló 2001. évi LI. törvény 2. §-a értelmében mint az ott meghatározott szervezetnek a jogszabályok alapján kell-e befizetést teljesítenie az Alap javára; illetve<br>- van-e tényleges fizetési kötelezettsége az Alap munkaügyi központ által nyilvántartott részét illetõen, azaz az Alapból nyújtott támogatások visszafizetésével és/vagy bírságfizetéssel kapcsolatban.<br>Fentieknek megfelelõen a csatolandó igazolások a következõk:<br>A) 1. A területileg illetékes APEH igazolása a központi adóhatóság által nyilvántartott adófizetési kötelezettség és a társadalombiztosítási járulék vonatkozásában.<br>2. A Vám- és Pénzügyõrség Országos Parancsnokságának igazolása a VPOP mint központi adóhatóság által nyilvántartott adófizetési kötelezettség és a vámtartozások vonatkozásában.<br>B) 1. Az ajánlattevõnek, illetve az alvállalkozónak a Munkaerõ-piaci Alap vonatkozásában igazolást kell beszereznie<br>- az APEH-tõl, ha az általa nyilvántartott rész tekintetében a jelzett jogszabályok értelmében fizetési kötelezettsége áll fenn, illetve<br>- a munkaügyi központtól, ha az Alapból nyújtott támogatások visszafizetésével és/vagy bírságfizetéssel kapcsolatban tényleges fizetési kötelezettsége áll fenn.<br>[Megjegyezzük, hogy az APEH egy igazolást ad ki mind az A) 1. pontban írt tartozások, mind az általa nyilvántartott, a Munkaerõ-piaci Alappal kapcsolatos fizetési kötelezettségek tekintetében.]<br>2. Ha az ajánlattevõnek, illetve az alvállalkozónak a Központi Nukleáris Pénzügyi Alappal szemben jogszabály alapján fizetési kötelezettsége áll fenn, a Kbt. 46. § (4) bekezdése szerinti nyilatkozat mellett az Alap kezelõjétõl, az Országos Atomenergiai Hivataltól kell hatósági igazolást beszereznie, függetlenül attól, hogy van-e tartozása.<br>C) Abban az esetben, ha az ajánlatkérõ helyi önkormányzat, kisebbségi települési önkormányzat, helyi kisebbségi önkormányzat, helyi önkormányzati vagy helyi kisebbségi önkormányzati költségvetési szerv, és a felhívásban külön elõírja, az ajánlattevõnek, illetve az alvállalkozónak az ajánlatkérõ székhelye szerint illetékes helyi önkormányzati adóhatóság igazolását is csatolnia kell.<br>II. Felhívjuk az ajánlattevõk és az alvállalkozók figyelmét arra, hogy a közbeszerzési eljáráshoz igényelt hatósági igazolások esetében az igazolás megkérésekor egyértelmûen meg kell jelölni, hogy azt közbeszerzési eljárásban való részvételhez kérik. A hatósági igazolás felhasználási céljának pontos meghatározása ugyanis kihatással van a hatósági igazolás tartalmára. (Ennek hiányában pl. az APEH által kiadott igazolás nem feltétlenül terjed ki valamennyi, a közbeszerzési eljáráshoz szükséges és az APEH által nyilvántartott fizetési kötelezettség igazolására.)<br><br>III. Az igazolások benyújtásának módjával kapcsolatban kiemeljük, hogy azok a Kbt. 46. § (5) bekezdése alapján egyszerû másolati formában is benyújthatóak. A Kbt. 46. § (5) bekezdésében foglaltakból következik továbbá az is, hogy az ajánlatkérõ sem írhat elõ ennél szigorúbb feltételeket a felhívásában (pl. azt, hogy eredeti hatósági igazolást kell csatolni).<br><br>IV. Felhívjuk a figyelmet arra is, hogy az ajánlatkérõ a Kbt. 46. §-ára és a 25. §-ára figyelemmel nem bõvítheti a csatolandó hatósági igazolások körét (így nem lehet például illetékhivatali igazolás csatolását elõírni).<br><br>V. A Kbt. 46. § (8) bekezdése értelmében a kizárólag külföldi székhellyel rendelkezõ ajánlattevõnek vagy alvállalkozónak nyilatkozatot kell benyújtania arról, hogy a székhelye szerinti ország jogrendszerében milyen köztartozások felelnek meg a fent részletezetteknek, illetve arról is, hogy azokat mely szervezet tartja nyilván. (A jogviták elkerülése érdekében célszerû, ha az ajánlattevõ nyilatkozik arról is, ha valamely, a Kbt. 46. §-a szerinti köztartozás az adott jogrendszerben nem létezik.) A kizárólag külföldi székhellyel rendelkezõ ajánlattevõnek vagy alvállalkozónak a nyilatkozatban megjelölt köztartozások vonatkozásában kell a székhelye szerinti ország hatóságaitól igazolásokat beszereznie és a részvételi jelentkezéshez/ajánlathoz csatolnia.<br>Hangsúlyozandó, amennyiben a közbeszerzési eljárásban az ajánlattétel nyelve magyar, akkor ezen igazolásokat és nyilatkozatokat is az ajánlatkérõ által elõírt fordításban kell csatolni.<br><br><br>A Közbeszerzések Tanácsa közleménye a 2004. évi minõsített ajánlattevõi jegyzék összeállításáról<br><br>A hatályos közbeszerzési törvény (a közbeszerzésekrõl szóló 1995. évi XL. törvény; a továbbiakban: Kbt.) 15. § (1) bekezdés d) pontjára tekintettel a Közbeszerzések Tanácsa évente - rendszerint októberben - közzétett hivatalos lapjában, a Közbeszerzési Értesítõben a Kbt. 65. § (1) bekezdés b) pontja szerinti meghívásos eljárásban való részvételre felkérhetõ gazdálkodó szervezetek (a továbbiakban: minõsített ajánlattevõk) jegyzékének összeállítására szolgáló pályázati lapot.<br>Tekintettel arra, hogy az új - jelenleg egyeztetés alatt álló - közbeszerzési törvény a minõsített ajánlattevõi jegyzékkel összefüggõ feltételeket, a lista alkalmazási körét és a pályázás módját jelentõs mértékben módosítja, a Közbeszerzések Tanácsa a 2004. évi hivatalos jegyzék összeállításához szükséges minõsítési szempontokat az új törvény elfogadását követõen teszi közzé. A 2003. évre szóló minõsített ajánlattevõk jegyzéke 2003. december 31-ig marad érvényben.<br><br>FELHÍVÁS<br><br>A Közbeszerzések Tanácsa felhívja a közbeszerzési eljárások résztvevõinek figyelmét, hogy a Kbt. 46. §-a szerinti hatósági igazolásokról kiadott elnöki tájékoztató a Legfelsõbb Bíróságnak a kérdéskört érintõ döntése nyomán módosult. A felülvizsgált elnöki tájékoztatót a Közbeszerzések Tanácsa elsõ alkalommal ezúton bocsátja a Közbeszerzési Értesítõ olvasói rendelkezésére.<br><br><br></body></html>