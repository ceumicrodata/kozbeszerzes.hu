<html><head><title></title></head><body  text=black link=black alink=blue vlink=black><h2>KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (8464)
</h2>
<br>1024 Budapest, Margit krt. 85.
<br>Ikt.sz.: D.396/13/2003.
<br>
<br>Tárgy: SADE Magyarország Mélyépítõ Kft. jogorvoslati kérelme Telkibánya Község Önkormányzata közbeszerzési eljárása ellen.
<br>
<br>A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi
<br>
<br>HATÁROZAT-ot:
<br>
<br>Dr. Óvári Judit (6721. Szeged; Vadász u. 8. fszt. 1.) ügyvéd által képviselt SADE Magyarország Mélyépítõ Kft. (1117. Budapest, Budafoki út 72-74., a továbbiakban: kelmezõ), dr. Bíró György ügyvéd (3515. Miskolc, Egyetemváros) által képviselt Telkibánya Község Önkormányzata (3896. Telkibánya, Nagy u. 2., a továbbiakban: ajánlatkérõ) "Telkibánya Község szennyvízcsatorna hálózat és tisztító telepének átépítése" tárgyú közbeszerzési eljárása ellen benyújtott jogorvoslati kérelmének a Döntõbizottság részben helyt ad, megállapítja, hogy ajánlatkérõ megsértette a Kbt. 61. § (1) bekezdését, ezért a Döntõbizottság 100 000 Ft, azaz egyszázezer forint bírságot szab ki Dobos Miklóssal szemben, egyben kötelezi, hogy a bírságot a határozat kézhezvételétõl számított 15 napon belül a Közbeszerzések Tanácsa Magyar Államkincstárnál vezetett 10032000-01720361-00000000 számú bankszámlájára fizesse be.
<br>Ezt meghaladóan a Döntõbizottság a jogorvoslati kérelmet elutasítja.
<br>A Döntõbizottság kötelezi az ajánlatkérõt, hogy a kérelmezõ részére a határozat kézhezvételétõl számított 15 napon belül 150 000 Ft, azaz egyszáz-ötvenezer forint igazgatási szolgáltatási díjat fizessen meg.
<br>A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya. 
<br>
<br>INDOKOLÁS
<br>
<br>A Döntõbizottság a kérelmezõ jogorvoslati kérelme, az ajánlatkérõ érdemi észrevételei, a közbeszerzési eljárás során keletkezett iratok, a tárgyaláson tett szóbeli nyilatkozatok, valamint a D. 60/2003., D. 111/2003., D. 241/2003., D. 263/2003. sz. jogorvoslati eljárások iratai alapján az alábbi tényállást állapította meg.
<br>Az ajánlatkérõ nyílt elõminõsítéses eljárásra szóló hirdetményt tett közzé a Közbeszerzési Értesítõ 2003. január 29. napján megjelent 5. számában, majd ezt módosította 2003. február 19. napján megjelent Közbeszerzési Értesítõ 8. számában a rendelkezõ részben foglalt tárgyban.
<br>Az elsõ felhívást 2003. március 7. napján jogorvoslati kérelemmel támadta a Keleti Pont Kft. és a Döntõbizottság D. 111/17/2003. számú határozatával a fent rögzített részvételi felhívást és az azt követõ valamennyi ajánlatkérõi döntést megsemmisítette, és 1 000 000 Ft bírság megfizetésére kötelezte ajánlatkérõt.
<br>Ezt követõen az ajánlatkérõ a Közbeszerzési értesítõ 2003. április 30-án megjelent 18. számában újból nyílt elõminõsítéses eljárásra vonatkozó részvételi felhívást tett közzé. Ezen részvételi felhívása szerint a beszerzés tárgya és mennyisége a következõ volt: Telkibánya község szennyvízcsatorna-hálózatának és 
<br>-tisztító telepének átépítése:
<br>Szennyvízcsatorna-hálózat:
<br>- gravitációs csatorna:
<br>- DN 200 KG PVC	8672 fm
<br>- DN 150 KG PVC	2730 fm
<br>- nyomott vezeték:
<br>- D63	2674 fm
<br>- D90	2761 fm
<br>- közterületi átemelõ	7 db
<br>A felhívásban rögzítette, hogy az összességében legelõnyösebb ajánlat szempontja szerint választja ki a nyertes ajánlattevõt: A részvételi felhívás jogszerûségét vitatta a Sarnen Kft., valamint a Depona Kft. A Döntõbizottság ezen jogorvoslati kérelmeket D. 241/19/2003. és D. 263/8/2003. számú határozatával elutasította.
<br>Jelen jogorvoslati kérelemmel vitatott közbeszerzési eljárásban részvételi jelentkezést nyújtott be a kérelmezõ és a "KE-VÍZ 21" Építõipari Rt.
<br>Az ajánlatkérõ a részvételi jelentkezõk részvételi jelentkezését értékelte, a fenti két jelentkezõt pénzügyi, gazdasági és mûszaki szempontból alkalmasnak ítélte és közvetlenül felhívta õket ajánlattételre. Az ajánlattétel megkönnyítése érdekében ajánlati dokumentációt bocsátott a rendelkezésükre.
<br>Az ajánlati dokumentáció 13-14. oldal 8.4. pontja körében rögzítette az ajánlatok értékelésének részletszabályait, és meghatározta a részszempontokat, azok súlyszámait és az adható pontszámokat, melyek a következõk voltak:
<br>részszempontok:	súlyszám	adható pontszám
<br>- jánlati ár	6	1-10
<br>- teljesítési határidõ	2	1-10
<br>- teljesítési biztosíték	3	1-10
<br>- jólteljesítési biztosíték	3	1-10
<br>- jótállási kötelezettség csatornaépítésre	5	1-10
<br>- jótállási kötelezettség gépi berendezésre	4	1-10
<br>- jótállási kötelezettség úthelyreállításra	4	1-10
<br>- ütemterv kidolgozottsága	2	1-10
<br>- kötbér	3	l-10
<br>Elõírta, hogy a legkedvezõbb ajánlat részszempontonként 10 pontot, a legkedvezõtlenebb ajánlat részszempontonként 1 pontot kap, és a közbensõ tartományban lévõ ajánlatok pontszámainak meghatározása arányosítással történik.
<br>Az ajánlati dokumentáció 11. oldalának 5.3. pontjában kívánalmait fogalmazta meg az építési ütemtervvel kapcsolatosan, mely egyébként részszempont volt az értékelés során.
<br>Eszerint az "ajánlattevõnek az ajánlathoz részletes mûszaki és pénzügyi ütemtervet kell csatolnia, az ütemtervnek tartalmaznia kell a létesítmény megvalósításához igénybe venni tervezett élõ- és holtmunka-ráfordításokat (munkaerõ, gépek). Mûszaki és pénzügyi ütemterveknek összhangban kell lennie. Az ütemtervek kidolgozottságát az ajánlatkérõ külön értékeli."
<br>A beszerzéssel kapcsolatos forrás lehetõségeit pontosan körülhatárolta ajánlatkérõ az alábbiak szerint.
<br>Az ajánlati felhívásban ajánlatkérõ megjelölte a beruházás pontos forrását, valamint azt, hogy az ajánlatkérõ részére mindösszesen 460 millió forint áll rendelkezésére a beruházás megvalósítása körében. A felhívásban továbbá rögzítésre került az is, hogy a kivitelezési határidõ 2004. november 30., de elõteljesítést is elfogad, melyet az értékelésnél figyelembe vesz, az elõteljesítés azonban nem lehet korábbi, mint 2004. június 30-a.
<br>Kérelmezõ és a "KE-VÍZ 21" Építõipari Rt. nyújtott be ajánlatot az ajánlattételi határidõig. A részszempontokra figyelemmel azonos színvonalú ajánlatot nyújtott be mind a két ajánlattevõ, egy különbség jelentkezett, ez pedig az ütemterv kidolgozottságára vonatkozó ajánlatrész.
<br>A "KE-VÍZ 21" Építõipari Rt. ajánlata e részszempont vonatkozásában a 31-tõl a 114. oldalig tartalmazza a kivitelezési munkálatok mûszaki teljesítésének ütemezését, valamint az ahhoz kapcsolódó pénzügyi ütemezést.
<br>A nyertes ajánlattevõ külön-külön dolgozta ki részletesen a szennyvízcsatorna építésére, valamint a szennyvíztelep megvalósítására vonatkozó ütemterveket.
<br>Az ajánlat 35-42. oldaláig a szennyvízcsatorna építésének utcánkénti vonalas ütemtervét csatolta, ezen belül az ajánlattevõ meghatározta az egyes munkafolyamatok kezdésének és befejezésének idõpontjait, valamint vízszintes intervallumvonalakkal ábrázolta vonalasan is a mûszaki ütemezést. Az ajánlat a vonalas ütemterveken kívül részletes technológiai folyamatábrákat is tartalmaz, amelyben az egyes munkafolyamatok ütemezése is jól nyomon követhetõ. Ezenkívül az ajánlatban megtalálhatóak az emberierõforrás-igény és a gépi ütemterv megfelelõen kidolgozott részei is. A pénzügyi ütemezés az ajánlat szerint szoros összefüggésben jelenik meg a mûszaki ütemezéssel.
<br>Az ajánlat 89. és 113. oldalán találhatóak a pénzügyi ütemtervek, amely a részszámlázáshoz kapcsolódóan megépítendõ létesítmények mûszaki tartalmát határozzák meg.
<br>Az ajánlat 91-92. oldala tételesen meghatározza az ütemtervvel összhangban a szennyvíztisztító telep próbaüzemének beindításához szükséges csatornaszakaszok megépítésének ütemezését.
<br>Kérelmezõ ajánlatában ugyancsak megtalálható a 33. oldaltól a 193. oldalig az építési ütemezés mûszaki és pénzügyi ütemtervei. A kérelmezõ is vonalasan ábrázolta a kezdési és befejezési idõpontok feltüntetésével az egyes csatornaszakaszok, valamint a szennyvíztisztító telep építésének mûszaki ütemezését. Ugyancsak csatolta az erõforrásigényt és a gépi eszközök igénybevételének tervezetét. Az egyes szennyvízátemelõk mûszaki ütemezésénél megkülönbözteti az építés, gépészet, energia és irányítás munkafolyamatait. Az átemelõk mûszaki ütemezését a vonalas ütemterv alapján minden esetben úgy tervezik, hogy az irányítás munkafolyamat az építési munkák megkezdésével egy idõben indul, és az építési, gépészeti és energia munkarészek befejezése elõtt le is zárul.
<br>A kérelmezõ által kidolgozott, a szennyvíztisztító telepre vonatkozó mûszaki ütemezés egyetlen folyamatként került ábrázolásra, azaz abból nem lehet megkülönböztetni a szennyvíztisztító telep egyes mûtárgyainak kivitelezési folyamatait.
<br>Az ajánlatokat értékelõbizottság értékelte az alábbiak szerint:
<br>SADE Magyarország Kft.:
<br>az ajánlat részei:	súlyszám	adható pontszám	adott pontszám
<br>- ajánlati ár	6	1-10	60	
<br>- teljesítési határidõ	2	1-10	20	
<br>- teljesítési biztosíték	3	1-10	30	
<br>- jólteljesítési biztosíték	3	1-10	30	
<br>- jótállási kötelezettség csatornaépítés	5	1-10	50	
<br>- jótállási kötelezettség gépi berendezés 	4	1-10	40	
<br>- jótállási kötelezettség úthelyreállítás	4	1-10	40	
<br>- ütemterv kidolgozottsága	2	1-10	2	
<br>- kötbér	3	1-10	30
<br>Adott pontszám összesen	302
<br>"KE-VÍZ 21" Építõipari Rt.
<br>az ajánlat részei:	súlyszám	adható	adott
<br>			pontszám	pontszám
<br>- ajánlati ár	6	1-10	60	
<br>- teljesítési határidõ	2	1-10	20	
<br>- teljesítési biztosíték	3	1-10	30	
<br>- jólteljesítési biztosíték	3	1-10	30	
<br>- jótállási kötelezettség csatornaépítés	5	1-10	50	
<br>- jótállási kötelezettség gépi berendezés	4	1-10	40	
<br>- jótállási kötelezettség úthelyreállítás	4	1-10	40	
<br>- ütemterv kidolgozottsága	2	1-10	20	
<br>- kötbér	3	1-10	30
<br>Adott pontszám összesen	320
<br>Az értékelõbizottság a fenti táblázatra figyelemmel a "KE-VÍZ 21" Építõipari Rt. ajánlatát tartotta összességében legelõnyösebb ajánlatnak. Ezen javaslatot az ajánlatkérõ képviselõtestülete megvitatta, azt elfogadta. Az eljárást lezáró döntést az ajánlatkérõ polgármestere hozta meg. Erre tekintettel 2003. július 29. napján nyilvánosan ez az eredmény kihirdetésre került.
<br>Az ajánlatkérõ az eredményhirdetésen átadta a jelenlevõknek a "tájékoztató az eljárás eredményérõl" elnevezésû iratot, melynek mellékleteként az ajánlatok tartalmi elemeit, az adott pontszámokat tartalmazó táblázatokat is csatolta.
<br>A kérelmezõ 2003. augusztus 4. napján nyújtott be jogorvoslati kérelmet. Kérte, hogy állapítsa meg a Döntõbizottság, hogy ajánlatkérõ ajánlatokkal kapcsolatos értékelése nem volt a közbeszerzésekrõl szóló - többször módosított - 1995. évi XL. törvénynek (a továbbiakban: Kbt.) megfelelõ, hiszen nem az összességében legkedvezõbb ajánlat tevõjét hirdette ki nyertesnek, ezért indítványozta az eljárást lezáró döntés megsemmisítését, és kérte ajánlatkérõ marasztalását az eljárás során felmerült költségek viselésében. Ezen túlmenõen vitatta az ajánlati felhívás jogszerûségét, valamint sérelmezte, hogy az eljárás eredményérõl szóló összegzés nem felelt meg a közbeszerzési törvény elõírásainak. Indítványozta ideiglenes intézkedés alkalmazását. Indokaként elõadta, hogy a Kbt. 5. sz. mellékletének 2. c) pontja szerint az eljárásról szóló összegzésben az egyes értékelési pontszámokat indokolni kell, ajánlatkérõ a 8. részszempontra, az "ütemterv kidolgozottságára" adott pontszámokat az összegezésben nem indokolta, s ezzel megsértette a Kbt. 61. § (1) bekezdését.
<br>Álláspontja szerint ezzel a magatartásával ajánlatkérõ megsértette továbbá a Kbt. 24. §-ában meghatározott közbeszerzési eljárás alapelveit, nevezetesen a verseny tisztaságát, a nyilvánosságát és az ajánlattevõk esélyegyenlõségét.
<br>Hivatkozott arra is, hogy a 8. részszempont tekintetében kérelmezõ a legkedvezõbb ajánlatot tette, így megítélése szerint jogszabálysértõen állapított meg ajánlatkérõ ezen részszempont értékelése során kérelmezõ ajánlatára 1 pontot, mely a részszemponthoz rendelt 2 súlyszám alapján az értékelésben a lehetséges 20 pontból 2 pontot jelentett.
<br>Álláspontja szerint a különbözõ tervezési dokumentációk összehasonlításának két lehetséges szempont alapján kellene megtörténnie. Az elsõ a dokumentációban fellelhetõ ütemtervek fajtái és azok szakmai minõsítése. A második az ütemtervek külsõ-belsõ konzisztenciája, egymásraépültsége vagy éppen esetlegessége.
<br>Álláspontja szerint ajánlatának ütemterve az összes lényeges ütemtervtípust tartalmazza, és az azokban feldolgozott adatok igen áttekinthetõ formában, tevékenységcsoporthoz és objektumhoz kötve egyaránt megjelenítésre kerültek. A két szemléletmód összhangja így értékelhetõvé vált. Az általa alkalmazott Gant-diagram, amelyben ez a kettõs ábrázolási technika megtalálható (objektum és tevékenység) értékesebb azoknál a típusoknál, amelyekben csak a technológiai láncra koncentrálnak. Fontos eleme az építéskivitelezésnek az is, hogy megfelelõ szinten a logisztikai koordinációstevékenység-sorozat is megtervezésre és szinkronizálásra kerüljön a logikai és naptári idõtervekben. A részletes kidolgozottság mellett a különbözõ ütemtervek közötti összhangot is biztosította.
<br>Kifejtette, hogy feltételezi azt, hogy ajánlatkérõ a 8. részszempontot nem az ajánlati dokumentációban meghatározott értékelés alapján bírálta el, hanem a két ajánlati tartalmat hasonlította össze és az azokban szereplõ különbözõ adatok alapján végezte el az értékelést, amellyel a Kbt. 55. § (6) bekezdésében meghatározottakat sértette meg. Felvetette továbbá a nyertes ajánlattevõ ajánlatának érvénytelenségét is, mert az nézete szerint nem felelt meg az ajánlati dokumentációban rögzített kívánalmaknak.
<br>A 8. részszempont vonatkozásában álláspontja szerint ajánlatkérõ megsértette a Kbt. 34. § (4) bekezdés c) pontját azáltal, hogy nem mennyiségi, illetve minõségi tényezõkön alapuló értékelést kívánt végezni.
<br>Ajánlatkérõ a jogorvoslati kérelemmel kapcsolatos észrevételében és a jogorvoslati eljárás során tartott tárgyaláson tett nyilatkozatában jogszerûnek tartotta az eljárását és az általa meghozott döntést, kérte a jogorvoslati kérelem elutasítását elkésettségre és alaptalanságra hivatkozással.
<br>Indokaként elõadta, hogy az ajánlati felhívás jogszerûségére alapított jogorvoslati kérelem elkésett, hiszen a Kbt. 79. § (7) bekezdése szerint a jogorvoslati eljárást a Kbt. szabályait sértõ esemény tudomásra jutásától számított 15 napon belül lehet kérelmezni. Ez a határidõ jogvesztõ.
<br>Kérelmezõ az ajánlati felhívást 2003. június 11-én átvette, így annak tartalmáról tudomást szerzett, és az ebben szereplõ részszempontokkal szembeni jogorvoslati határidõ számára 2003. június 26-án lejárt. Ebbõl következõen a részszempont jogellenességének megállapítására irányuló jogorvoslati kérelme elkésett.
<br>Ajánlatkérõ elõadta továbbá, hogy a kérelmezõ által beterjesztett ütemterv nem alkalmas a beruházó által elvárt azon alapfeladat megvalósítására, hogy ellenõrizhetõvé tegye a kivitelezés bármely idõpontjában a megvalósulás idõbeli ütemét és konkrét, kézzel fogható mûszaki tartalmát.
<br>Nézete szerint kérelmezõ ütemterve alapvetõen két fogyatékosságban szenved. Megmarad az általánosság szintjén, és ezzel nem teljesíti a részletességre vonatkozó elvárást. Nem állapítható meg az ütemtervbõl, hogy az egyes létesítmények építésénél az adott idõpontban, milyen építési és technológiai szerelési munkálatoknak kell az ütemterv szerint folyamatban lenniük.
<br>A mûtárgyankénti és építésszerelési fázisonként történõ adott idõpontra vonatkozó konkretizálása nem biztosított. Ennek következtében ajánlatkérõ, illetõleg megbízottja nem tudja egy adott konkrét idõpontra vonatkozóan ellenõrizni, hogy a teljesítés valóban ütemterv szerint történik-e, mind idõbelileg, mind mûszaki tartalmát tekintve. Másrészt szakmailag téves, megvalósíthatatlan ütemezéseket foglal magában. A kérelmezõ ajánlatának 41., 43., 45., 47. oldalain szereplõ ütemezés szerint a szennyvízátemelõk iránytechnikai munkáinak kivitelezését azonosnak veszi az építési munkák kezdetével, majd az irányítástechnikai munkák befejezésekor a gépészeti, csõszerelési munkák még el sem kezdõdtek. Ez az ütemezés teljességgel irreális.
<br>A Transdowell Rt. lebonyolító észrevételében megerõsítette azt, hogy a nyertes ajánlat mûtárgyankénti és munkanemenkénti bontásban került kidolgozásra, mely alapján a beruházás megvalósulásának folyamata naprakészen ellenõrizhetõ, a kivitelezõ által elvégzett munkák mûszaki és pénzügyi teljesítésének arányosítása naprakészen nyomon követhetõ. Kérelmezõ ajánlata pedig rendkívül szûkszavúan, röviden dokumentálta a szennyvíztisztító telep megvalósítását összevontan, mûtárgyankénti bontás nélkül.
<br>Kérelmezõ ütemterve alapján a kivitelezés folyamata nem ellenõrizhetõ tételesen. Hivatkozott az ajánlatkérõ által felhozott szakmai hibára is.
<br>A "KE-VÍZ 21" Építõipari Rt. ajánlattevõ észrevételében kérte a jogorvoslati kérelem megalapozatlanság miatti elutasítását. Álláspontja szerint ajánlatkérõ döntése jogszerû volt.
<br>A Döntõbizottság 2003. augusztus 4-én kelt ideiglenes intézkedésével a közbeszerzési eljárást lezáró szerzõdés megkötését az érdemi határozat meghozataláig megtiltotta.
<br>A kérelmezõ jogorvoslati kérelme részben elkésett, illetve részben alaptalan az alábbiak szerint.
<br>A Kbt. 79. § (7) bekezdése szerint jogorvoslati eljárást az e törvény szabályait sértõ esemény tudomásra jutásától számított 15 napon belül, de legkésõbb az esemény bekövetkezésétõl számított 90 napon belül lehet kérelmezni. E határidõ elmulasztása jogvesztéssel jár.
<br>Kérelmezõ tárgyaláson tett nyilatkozatában elõadta, hogy az ajánlati felhívás és dokumentáció tartalma 2003. június elsõ felében jutott a tudomására. Így ettõl számított 15 nap állt volna a kérelmezõ rendelkezésére, hogy az ajánlati felhívás, illetõleg a dokumentáció jogszerûségével kapcsolatban jogvitát kezdeményezzen. Ehhez képest a jogorvoslati kérelmet a 15 napos jogvesztõ határidõn túl, az eljárást lezáró döntés meghozatalát követõen, 2003. augusztus 4. napján nyújtotta be, elkésetten.
<br>Erre tekintettel a Döntõbizottság a jogorvoslati kérelemnek az ajánlati felhívás és dokumentáció jogszerûségét vitató részét, figyelemmel a 79. § (7) bekezdésére mint elkésettet - szem elõtt tartva a Kbt. 88. § (1) bekezdés a) pontját - elutasította.
<br>Ezt követõen a Döntõbizottság a mindenki által elfogadott, jogorvoslati eljárással nem érintett ajánlati felhívás és dokumentáció tartalmának vizsgálatából indult ki. Tényként rögzíti a Döntõbizottság, hogy sem az ajánlati felhívásnak, sem a dokumentációnak nem volt olyan elõírása az ütemtervekkel összefüggésben, amely alapján az ajánlatok érvényessége vizsgálható lett volna e körben. Az ütemtervek kidolgozottságának kérdése az ajánlatok értékelése vonatkozásában merülhet fel, és semmi esetre sem az érvénytelenség tekintetében.
<br>Jogszabálysértõen járt volna el ajánlatkérõ, ha ajánlati felhívásától eltérõen az ütemtervvel kapcsolatosan elvégzett vizsgálatokból érvénytelenségi jogkövetkezményeket alkalmazott volna annak ellenére, hogy az ütemterv kidolgozottságát értékelési részszempontként kívánja figyelembe venni. Így a Döntõbizottság sem vizsgálhatta azt, hogy az ütemtervek minõsége eredményezheti-e az ajánlatok érvénytelenségét, hiszen az ajánlatok érdemi összehasonlításában volt ennek lényegi szerepe.
<br>A Döntõbizottság ezt követõen vizsgálata tárgyává tette, hogy ajánlatkérõ az ajánlati felhívásánák megfelelõen értékelte-e a beadott ajánlatokat.
<br>A Kbt. 55. § (6) bekezdése rögzíti, hogy az ajánlatkérõ köteles az ajánlatokat a felhívásban meghatározott értékelési szempont alapján elbírálni. Ha az összességében legelõnyösebb ajánlatot kívánja kiválasztani, akkor az ajánlatoknak az elbírálás részszempontjai szerinti tartalmi elemeit a felhívásban meghatározott ponthatárok között értékeli úgy, hogy a legjobb ajánlati tartalmi elemre maximális, a többi ajánlat ugyanazon részszempont szerint tartalmi elemére pedig, a Kbt. 34. § (3) bekezdés d) pontja alapján a felhívásban meghatározott módszerrel számolt pontszámot adja.
<br>A Döntõbizottságnak az ütemterv kidolgozottsága részszempont vonatkozásában kellett az ajánlatkérõ értékelésének helyességét megvizsgálni, hiszen kérelmezõ csak ezen részszemponttal kapcsolatos ajánlatkérõi döntést vitatta.
<br>A Döntõbizottság e körben összehasonlította a kérelmezõ és a nyertes ajánlatában fellelhetõ, az ütemterv kidolgozottsága vonatkozásában figyelembe veendõ ajánlattevõi nyilatkozatokat.
<br>A Döntõbizottság álláspontja szerint az ütemtervvel szemben támasztott követelmény az, hogy részletezze, hogy az építési, szerelési munkák elvégzésére mikor kerül sor, az egyes munkafolyamatok mennyi idõt vesznek igénybe, valamint tükrözõdjön az építési sorrend szerinti munkanemenkénti bontás, amelyhez szükség szerint igazodjon megfelelõ pénzügyi ütemezés, melyekbõl megállapítható, hogy a rész-, illetve szakaszszámlák mikor - a mûszaki teljesítés mely szakaszaihoz igazodóan - kerülnek benyújtásra. Ezek összhangja testesítheti meg az ütemterv kidolgozottságának lényegét.
<br>A nyertes ajánlattevõ ajánlatában, az ütemtervben a megvalósulás szakaszai mûtárgyanként kerültek kidolgozásra, ahol nyomon követhetõ a pontos megvalósulás. Így lehetõsége mutatkozik az ajánlatkérõnek arra, hogy pontosan nyomon követhetõ módon ellenõrizhetõ legyen a munkafolyamatok elvégzése.
<br>Az ajánlatkérõ az ütemtervben nem a vállalkozó mûködését, annak belsõ erõforrás-felhasználását kérte átláthatóbbá tenni, hanem a megrendelõ oldalán fennálló, a teljesítés biztonságának és ellenõrizhetõségének szempontjait akarta érvényesíteni. Az ütemtervbõl azt kívánta megállapítani, hogy egyes létesítmények építésénél az adott idõpontban milyen építési és technológiai, szerelési munkálatoknak kell az ütemterv szerint folyamatban lenniük.
<br>Kérelmezõ ütemterve alapján a mûtárgyankénti és építési- szerelési fázisonként történõ ellenõrzés tekintetében a Döntõbizottság elfogadta az ajánlatkérõi nyilatkozatot, mely szerint az nem biztosított a kivitelezés folyamatában tételesen, minthogy az a nyertes ajánlattevõ ajánlatából nyomon követhetõ.
<br>Döntõbizottság elfogadta ajánlatkérõnek azon álláspontját is, melyet kérelmezõ sem vitatott, hogy ajánlatának 41. oldalán 16-19. sorokban rögzített munkafázisok sorrendjére szakmailag nem megfelelõ vállalást tesz az ajánlattevõ. Ugyanis az átemelõ megvalósításának befejezõ fázisaként kellett volna megjelölni az ütemtervben szereplõ 19. sort, ami az irányítástechnikával összefüggõ munkálatokat tartalmazza.
<br>Az átemelõket elõbb meg kell valósítani ahhoz, hogy ez az ún. irányítás megvalósítható legyen, azonban az ütemtervben ez a befejezõ munkafolyamat a korábbiakat megelõzi. Ez az ütemezési hiba még a további átemelõk esetében ismétlõdik. Az ajánlatkérõ az elõbbiek alapján jogszerûen állapította meg a kérelmezõ által kidolgozott ütemterv hibáit, amely jogszerûen vezethetett a részszempont szerinti értékelés eredményéhez.
<br>A kérelmezõ által csatolt ütemterv abban a tekintetben is kétségtelenül kedvezõtlenebb, hogy a szennyvíztisztító telep vonatkozásában az egyes munkafolyamatok, mûszaki létesítmények megvalósításának ütemezése részleteiben nem tekinthetõ át.
<br>Kérelmezõ hivatkozott ugyan arra, hogy ajánlatában pontosan meghatározta érték tekintetében is az egyes munkarészek bekerülési költségét, azonban a Döntõbizottság álláspontja ajánlatkérõvel megegyezõen az, hogy az ütemtervnek ez a része nem tette ezt elõnyösebbé és nem vezethetett magasabb pontszám eléréséhez.
<br>Az ajánlatkérõ ugyanis nem kérte és a kivitelezés szempontjából számára többletértéket nem is képviselt a vállalkozó mûködésének, belsõ erõforrásai felhasználásának a részletes kidolgozása. Mindezek a részletek a szerzõdés teljesítése kapcsán a vállalkozó érdekkörében játszanak szerepet, míg a megrendelõ szempontjából a teljesítés biztonsága tekintetében nem bírnak relevanciával.
<br>A fentiek alapján a Döntõbizottság megállapította, hogy a kérelmezõ ajánlata "az ütemterv kidolgozottsága" (8.) részszempont tekintetében a nyertesével összehasonlítva részben kevésbé volt részletes, részben pedig a kidolgozottság minõségében jelentkezett az ütemterv megítélését hátrányosan befolyásoló elem.
<br>Az eljárás résztvevõi által nem vitatott részszempont tartalma és az értékelési módszer alapján - miután összesen két érvényes ajánlatot kellett összehasonlítani - a jobb ajánlatra maximális pontszámot, az ettõl kedvezõtlenebb ajánlatra pedig - az eltérés mértékére tekintet nélkül - minimális pontszámot kellett adni.
<br>A Kbt. 59. § (1) bekezdése szerint az eljárás nyertese az, aki az ajánlatkérõ részére az ajánlati felhívásban és a dokumentációban meghatározott feltételek alapján az összességében legkedvezõbb ajánlatot tette. Miután a két ajánlattevõ az ütemterv kidolgozottságát kivéve valamennyi részszempont tekintetében azonos ajánlatot tett és ezért azonos pontszámokat kapott, az ajánlattevõk közötti verseny végeredményére döntõ kihatással volt az ütemterv kidolgozottsága részszempont minõsítése. Az ajánlatkérõ a fent kifejtettek alapján helyesen állapította meg az összességében legelõnyösebb ajánlatot és az eljárás nyertesét.
<br>A kérelmezõ jogorvoslati kérelme részben megalapozott az alábbiak szerint.
<br>A Kbt. 61. § (1) bekezdése szerint az ajánlatkérõ köteles az ajánlatok elbírálásának befejezésekor az 5. sz. mellékletben meghatározott minta szerint írásbeli összegzést készíteni az ajánlatokról. Az ebben foglalt adatokat az eljárás eredményének vagy eredménytelenségének kihirdetése során ismertetni kell, és azt az eredményhirdetést követõ 5 munkanapon belül meg kell küldeni az összes ajánlattevõnek.
<br>Kérelmezõ által sem vitatottan 2003. július 29-én az eredmény nyilvánosan kihirdetésre került ezen fenti törvényhelyre figyelemmel, majd ezt követõ 5 munkanapon belül megküldte az ajánlatkérõ az eredményrõl szóló összegzést, amely alapját a Kbt. 6. sz. melléklete képezte. A melléklet kitöltése mellett azonban az ajánlatkérõ táblázatos formában csatolta az ajánlattevõk ajánlatában közölt, az elbírálási részszempontok szerinti tartalmi elemeket, valamint az értékelés során kiosztott pontszámokat is.
<br>A kérelmezõ maga is azt állítja, hogy az ajánlati tartalmi elemek önmagukban indokául szolgálnak az ajánlatkérõ által adott pontozásos értékelésnek, kivéve a jogvitával érintett részszempontot.
<br>A Döntõbizottság álláspontja szerint ajánlatkérõ azzal nem sértette meg a jogszabályt, hogy nem az 5. számú mellékletet, hanem a 6. sz. mellékletet alkalmazta kiegészítésekkel, mivel tartalmában eleget tett a törvény elvárásainak, mely szerint az ajánlatok értékelésével kapcsolatos fontos tartalmi elemekrõl érdemben tájékoztatást adott. Azonban ez a tájékoztatás az értékelés egy elemét tekintve - ütemterv kidolgozottsága - hiányos volt. A kérelmezõ sem szóbeli, sem írásbeli tájékoztatást nem kapott arra vonatkozóan, hogy ebben a részszempontban az ajánlatok közötti különbségek mennyiben határozták meg a pontszámok közötti eltérést.
<br>Ezért a Döntõbizottság a Kbt. 88. § (1) bekezdés d) pontja alapján a rendelkezõ részben foglalt jogsértést állapította meg.
<br>A Döntõbizottság a Kbt. 88. § (1) bekezdés d) pontjára figyelemmel bírságot köteles kiszabni az e törvény szabályait megszegõ szervezettel, illetve a jogsértésért felelõs személlyel szemben. A Döntõbizottság észlelte, hogy az elkövetett jogsértés súlya rendkívül csekély, tekintettel azonban az elõbb idézett törvényhelyre a jogszabálysértés megállapítása mellett köteles a jelenlegi törvényi szabályozás mellett bírságot alkalmazni. A becsatolt, ajánlatkérõ és a közbeszerzési eljárás lefolytatásával megbízott közötti szerzõdés szerint a megbízott feladata a Kbt. elõírása szerinti "kidokumentálás". Az iratokból megállapíthatóan e tekintetben a megbízott és a szerzõdést is aláíró személy Dobos Miklós volt.
<br>Az elkövetett jogsértés súlyára tekintettel a Döntõbizottság a legalacsonyabb mértékû bírságot tartotta arányban állónak, arra figyelemmel, hogy ez az eljárásjogi szabálysértés semmiféle kihatással nem volt az eljárást lezáró döntés helyességére.
<br>A Döntõbizottság a rendelkezõ rész szerint határozott az eljárási költségek viselésérõl a Kbt. 88. § (1) bekezdés h) pontjára figyelemmel.
<br>A bírósági jogorvoslatot a Kbt. 89. § (1) bekezdése biztosítja.
<br>
<br>Budapest, 2003. szeptember 2.
<br>
<br>Dr. Deli Betty s. k.,	Kalmárné Diósy Ildikó s. k.,
<br>közbeszerzési biztos	közbeszerzési biztos
<br>
<br>Dr. Telek Katalin s. k.,
<br>közbeszerzési biztos
<br>
<br>
<br><br></body></html>