<html><head><title></title></head><body  text=black link=black alink=blue vlink=black><h2>KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (8470)
</h2>
<br>1024 Budapest, Margit krt. 85.
<br>Ikt.sz.: D.468/10/2003.
<br>
<br>Tárgy: dr. Kardkovács Kolos a Közbeszerzések Tanácsa tagja által hivatalból kezdeményezett jogorvoslati eljárás Törökszentmiklós Város Önkormányzata közbeszerzési eljárása ellen.
<br>
<br>A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi
<br>
<br>HATÁROZAT-ot:
<br>
<br>A Döntõbizottság dr. Kardkovács Kolos a Közbeszerzések Tanácsa tagja (1011 Budapest, Mária tér 3. a továbbiakban: kérelmezõ) által Törökszentmiklós Város Önkormányzata (5200 Törökszentmiklós, Kossuth L. u. 135/A., a továbbiakban: ajánlatkérõ) "Törökszentmiklós Város közigazgatási területén szennyvízcsatorna-hálózat építése, szennyvíztisztító telep hatásfok-növelése, mûszaki ellenõrzése és kiviteli tervegyeztetés és tervelfogadásában tanácsadói közremûködés" tárgyú közbeszerzési eljárása ellen hivatalból kezdeményezett jogorvoslati eljárást megszünteti.
<br>Az eljárás során felmerült költségeket a felek maguk viselik.
<br>A határozat ellen fellebbezésnek helye nincs és a határozat bírósági felülvizsgálata sem kérhetõ.
<br>
<br>INDOKOLÁS
<br>
<br>Ajánlatkérõ a Közbeszerzési Értesítõ 2003. augusztus 27-i 35. számában tette közzé ajánlati felhívását nyílt eljárás megindítására a rendelkezõ részben meghatározott tárgyban.
<br>Felhívása 5. b) pontjában állapította meg a dokumentáció rendelkezésre bocsátásával kapcsolatos szabályokat, a 11. b) pontban határozta meg az alkalmatlansági szempontokat. A 13. a) pontban arról rendelkezett, hogy az ajánlatokat az összességében legelõnyösebb ajánlat szempontja alapján bírálja el, a 13. b) pontban állapította meg a részszempontokat, súlyszámokat, az értékelési ponthatárt és az értékelés módszerét.
<br>A Közbeszerzések Tanácsa tagja 2003. szeptember 17-én nyújtotta be jogorvoslati eljárás kezdeményezése iránti kérelmét, melyben indítványozta az ajánlati felhívás több pontja vonatkozásában jogsértés megállapítását, a jogsértõ rendelkezések megsemmisítését és jogkövetkezmények alkalmazását.
<br>A Döntõbizottság a jogorvoslati eljárást megindította.
<br>Ajánlatkérõ bejelentette, hogy ajánlati felhívását 2003. szeptember 19-én visszavonta.
<br>A jogorvoslati eljárás kezdeményezõje írásban akként nyilatkozott, hogy az ajánlati felhívás visszavonására tekintettel a jogorvoslati eljárás megszüntetését nem ellenzi.
<br>A Döntõbizottság az ajánlati felhívás visszavonása alapján megállapította, hogy az ajánlatkérõ részérõl közbeszerzési eljárás nincs folyamatban a beszerzés tárgyára vonatkozóan.
<br>A Kbt. 79. § (2) bekezdése szerint a Döntõbizottság eljárása kérelemre, vagy hivatalból indul. A Kbt. 79. (1) bekezdése szerint a Döntõbizottság eljárására - ha e törvény másként nem rendelkezik - az államigazgatási eljárásról szóló 1957. évi IV. törvény (a továbbiakban: Áe.) rendelkezéseit kell alkalmazni.
<br>Az Áe. 14. § (2) bekezdése alapján a közigazgatási szerv a hivatalból indított vagy folytatott eljárást - ha a megindításra vagy a folytatásra okot adó körülmény már nem áll fenn - megszünteti.
<br>A Döntõbizottság megállapította, hogy folytatásra okot adó körülmény - figyelemmel arra, hogy közbeszerzési eljárás már nincs folyamatban - nem áll fenn, ezért az Áe. 14. § (2) bekezdése alapján az eljárást megszüntette.
<br>A jogorvoslatra vonatkozó rendelkezés a Kbt. 89. § (1) bekezdésén alapul.
<br>
<br>Budapest, 2003. szeptember 30.
<br>
<br>Dr. Nagy Gizella s. k.,	Beckné Erdei Beáta s. k.,
<br>közbeszerzési biztos	közbeszerzési biztos
<br>
<br>Kalmárné Diósy Ildikó s. k.,
<br>közbeszerzési biztos
<br>
<br>
<br><br></body></html>