<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (5078)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt.sz.: D.396/10/2000.<br>
<br>
Tárgy: az Agrochimtranspack Kft. jogorvoslati kérelme az Állami Autópálya és Társa közbeszerzési eljárása ellen.<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
Az Agrochimtranspack Kereskedelmi, Csomagoló, Szállító és Szolgáltató Kft. (1165 Budapest, Himfy út 7., a továbbiakban kérelmezõ) által az Állami Autópálya Fejlesztõ és Kezelõ Rt. (1024 Budapest, Fényes Elek u. 7–13.), Északkelet-Magyarországi Autópálya Fejlesztõ és Üzemeltetõ Rt. (1027 Budapest, Csalogány út 47–49., a továbbiakban: ajánlatkérõk) "10 ezer tonna útszóró só beszerzése, szállítása, az autópályák téli síkosságmentesítési feladatainak ellátása" tárgyú közbeszerzési eljárása ellen benyújtott jogorvoslati kérelmét a Döntõbizottság elutasítja.<br>
Megállapítja, hogy az eljárás során felmerült költséget a felek maguk viselik.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani.<br>
<br>
INDOKOLÁS<br>
<br>
A Döntõbizottság a kérelmezõ jogorvoslati kérelme, az ajánlatkérõ közbeszerzési eljárása során keletkezett iratai, az ajánlati felhívás, és dokumentáció, a tárgyaláson tett szóbeli nyilatkozatok alapján az alábbi tényállást állapította meg:<br>
Az ajánlatkérõ a Közbeszerzési Értesítõ 2000. július 19-én megjelent 29. számában nyílt közbeszerzési eljárásra szóló felhívást tett közzé, az ajánlati felhívás 3. b) pontjában felsorolt autópálya mérnökségei részére mindösszesen 10 ezer tonna útszóró só beszerzésére és szállítására, az autópályák téli síkosságmentesítési feladatainak ellátásához tárgyban.<br>
Az ajánlatkérõ az ajánlati felhívásának 11. pontjában írta elõ az ajánlattevõ pénzügyi, gazdasági és mûszaki alkalmassága igazolására kért adatokat és tényeket. Így a mûszaki alkalmasság igazolásánál elõírta, hogy az ajánlattevõ az elmúlt 3 évi, valamint jelenleg is folyamatban lévõ, a jelen beszerzés tárgyához hasonló volumenû szakterületi referenciáit ismertesse, ellenszolgáltatás összege, teljesítés ideje, és a szerzõdést kötõ fél megnevezésével egyidejûleg.<br>
A 11. b) pontjában meghatározta az ajánlattevõnek a szerzõdés teljesítésére alkalmatlanná minõsítésének szempontjait is. Ezek az alábbiak voltak:<br>
– cégkivonatban nincs feltüntetve a felhívásban foglalt tevékenységre vonatkozó tevékenységszám,<br>
– alkalmatlan az ajánlattevõ, amennyiben számlavezetõ pénzintézet nyilatkozatában az elmúlt fél évre vonatkozóan fizetésképtelenséget, illetve sorban állást jelez,<br>
– eddigi tevékenysége során nem rendelkezik az utóbbi 3 évben legalább évi 7000 tonna útszóró só beszerzésére és szállítására vonatkozó szakterületi referenciákkal,<br>
– az ajánlattevõ mûszaki, technikai felszereltségével (gépparkjával) nem biztosított a beszerzés megfelelõ teljesítése, nem megfelelõ a meglévõ géppark kapacitása, mûszaki állapota.<br>
Az ajánlatkérõ a felhívás 13. pontja szerint a legalacsonyabb összegû ellenszolgáltatás szerint kívánja az ajánlatokat összehasonlítani.<br>
Az ajánlatkérõ ajánlati dokumentációt bocsátott az ajánlattevõk rendelkezésére, amely tartalmazta a részletes pályázati feltételeket, valamint az útszóró sóval kapcsolatos minõségi, és a szerzõdéssel kapcsolatos követelményeket.<br>
A kérelmezõ 2000. július 31-én nyújtott be jogorvoslati kérelmet hiányosan a Döntõbizottsághoz, nem fizette meg a 30 000 Ft igazgatási, szolgáltatási díjat. A Döntõbizottság hiánypótlási felhívására nem nyilatkozott, ezért a Döntõbizottság D.346/3/2000. szám alatt a jogorvoslati kérelmet elutasította a <a href="http://net.jogtar.hu/jr/gen/getdoc.cgi?docid=99500040.tv#80">Kbt. 80. § </a>(4) bekezdésére tekintettel. A határozat kézhezvételét követõen tájékoztatta a Döntõbizottságot kérelmezõ arról, hogy a hiányt pótolta határidõre, azonban errõl a Döntõbizottságot elmulasztotta tájékoztatni. A Döntõbizottság erre való tekintettel megindította a jogorvoslati eljárást.<br>
A kérelmezõ sérelmezte az ajánlatkérõ ajánlati felhívását. Álláspontja szerint az ajánlatkérõ megsértette a <a href="http://net.jogtar.hu/jr/gen/getdoc.cgi?docid=99500040.tv#33">Kbt. 33. § </a>(1) bekezdését, és esélyegyenlõséget nem biztosított az ajánlattevõk számára azzal a magatartásával, hogy az ajánlati felhívás 11. b) pontjának 3. bekezdésében alkalmatlanná minõsít minden olyan ajánlattevõt, aki nem rendelkezik az utóbbi 3 évben legalább 7000 tonna útszóró só beszerzésére és szállítására vonatkozó referenciával.<br>
Indokaként elõadta, hogy társaságuk Tuzséron évi 3000 tonna kapacitású sófeldolgozó üzemet létesített, melyben a FÁK országából érkezõ sót kirakja, és abból osztályozással állítja elõ a különbözõ felhasználási területekre igényelt sótermékeket. Így erre tekintettel alkalmas a szerzõdés teljesítésére.<br>
Azt azonban elismerte, hogy ilyen típusú só szállításával kapcsolatos referenciával még jelen pillanatban nem rendelkezik. Álláspontja szerint nem csak az elõbb hivatkozott törvényi rendelkezést, hanem a tisztességtelen piaci magatartás és versenykorlátozás tilalmáról szóló 1996. évi LVII. tv. rendelkezéseibe is ütközik az ajánlatkérõ magatartása, nevezetesen a 4. fejezet f) pontjába, mely a piacra lépés akadályozását tiltja.<br>
Ajánlatkérõk mint alaptalant kérték a jogorvoslati kérelem elutasítását. Álláspontjuk szerint a hivatkozott ajánlati felhívás 11. b) pont 3. bekezdése a <a href="http://net.jogtar.hu/jr/gen/getdoc.cgi?docid=99500040.tv#44">Kbt. 44. § </a>(2) bekezdésének a) pontjában meghatározott mûszaki alkalmasság igazolására vonatkozó törvényi elõírás adott lehetõséget. Az autópályák téli síkosságmentesítéséhez szükséges sóanyag beszerzése egy szakterületi referenciákkal nem rendelkezõ ajánlattevõ által nem látszik biztosítottnak az autópályák téli üzemeltetése által megkövetelt forgalombiztonsági állapotának megteremtése, csak megfelelõ minõségû korábbi szakterületi referenciákra hivatkozó, és ez által az ajánlati felhívásban foglaltak teljesítését garantáló ajánlattevõ által leszállított anyaggal biztosítható.<br>
A kérelmezõ jogorvoslati kérelme alaptalan.<br>
A <a href="http://net.jogtar.hu/jr/gen/getdoc.cgi?docid=99500040.tv#33">Kbt. 33. § </a>(1) bekezdése kimondja, hogy az ajánlati felhívás tartalmát – a 2. számú mellékletben meghatározott minta szerint – úgy kell meghatározni, hogy annak alapján az ajánlattevõk egyenlõ eséllyel megfelelõ ajánlatot tehessenek.<br>
A Döntõbizottság megvizsgálta az ajánlatkérõ ajánlati felhívását abból a szempontból, hogy a 2. számú mellékletben meghatározott minta szerint történt-e ennek közzététele, melyrõl megállapította, hogy minden elemét a felhívásnak helyesen határozták meg.<br>
Ugyanezen törvényhely (5) bekezdése rögzíti, hogy az ajánlatkérõ az ajánlati felhívásban kizárólag a törvényben meghatározott módon írhatja elõ az ajánlattevõk pénzügyi, gazdasági és mûszaki alkalmasságának igazolását.<br>
Az ajánlatkérõ a <a href="http://net.jogtar.hu/jr/gen/getdoc.cgi?docid=99500040.tv#44">Kbt. 44. § </a>(2) bekezdésében foglaltaknak megfelelõen kérte az ajánlattevõknek a szerzõdés teljesítéséhez szükséges mûszaki alkalmassága igazolását. Ezen elõbb hivatkozott törvényhely a) pontja elõírja, hogy igazolható a mûszaki alkalmasság az elõzõ, legfeljebb 3 év legjelentõsebb szállításainak, szolgáltatásainak, illetve az elõzõ, legfeljebb 5 év legjelentõsebb építési beruházásának ismertetésével (legalább az ellenszolgáltatás összege, és a szerzõdést kötõ másik fél megnevezésével). Tehát jogszerûen járt el akkor az ajánlatkérõ, amikor az elõbb hivatkozott törvényhely a) pontja szerint elõírta a legjelentõsebb szállítások ismertetését.<br>
A <a href="http://net.jogtar.hu/jr/gen/getdoc.cgi?docid=99500040.tv#44">Kbt. 44. § </a>(4) bekezdése kötelezõen elõírja, hogy az ajánlatkérõnek az ajánlati felhívásban meg kell határoznia, hogy a 44. § (1) bekezdésében, illetõleg a (2) bekezdésében foglaltakkal összefüggõ, mely körülmények megléte, illetõleg hiánya, vagy azok milyen mértékû fogyatékossága alapján minõsíti az ajánlatkérõ az ajánlattevõt alkalmatlannak a szerzõdés teljesítésére. Ezen törvényhelyre figyelemmel jogszerûen írta azt elõ ajánlatkérõ – visszautalván a mûszaki alkalmasság igazolásához kapcsolódóan –, hogy alkalmatlan szerzõdés teljesítésére az az ajánlattevõ, aki eddigi tevékenysége során nem rendelkezik az utóbbi 3 évben legalább évi 7000 tonna útszóró só beszerzésére és szállítására vonatkozó szakterületi referenciákkal.<br>
Mindezekre figyelemmel tehát a Döntõbizottság a kérelmezõ jogorvoslati kérelmét mint alaptalant a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(1) bekezdés a) pontja alapján elutasította.<br>
A Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdése szerint a közbeszerzésekkel kapcsolatos jogorvoslat körébe tartozik,<br>
a) a közbeszerzési eljárás alaptalan mellõzése miatt indult eljárás lefolytatása,<br>
b) a közbeszerzési törvény 5. §-ában foglaltak, valamint a közbeszerzési eljárás alapelvei, illetõleg szabályai megsértésével kapcsolatos eljárás lefolytatása,<br>
c) az ajánlatkérõ döntésével szemben bármely érdekelt által benyújtott kérelme elbírálása.<br>
Mindezekre tekintettel tehát a tisztességtelen piaci magatartás és versenykorlátozás tilalmáról szóló 1996. évi LVII. törvénybe ütközõ bármilyen magatartás minõsítése, elbírálása a hatáskörrel rendelkezõ versenyhivatal hatáskörébe tartozó kérdés, így hatáskör hiányára tekintettel a Döntõbizottság ezen törvény rendelkezéseibe ütközõ magatartás minõsítésére vonatkozó jogorvoslati kérelmét elutasította.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 2000. szeptember 26.<br>
<br>
Dr. Deli Betty s. k.,	Hámori András s. k.,<br>
közbeszerzési biztos	közbeszerzési biztos<br>
<br>
Székelyné Bihari Mária s. k.,<br>
közbeszerzési biztos<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>