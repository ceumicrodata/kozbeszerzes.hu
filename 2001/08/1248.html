<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
FÕVÁROSI BÍRÓSÁG (1248)
</b></h2><FONT size=3><i><u></i></u><br>
<br>
13.K.33.829/2000/5.<br>
<br>
A Fõvárosi Bíróság a dr. Ollé György ügyvéd (6722 Szeged, Guttenberg u. 3. mfsz. 3.) által képviselt TECHNOTIP Kereskedelmi és Szolgáltató Bt. (6726 Szeged, Tambura u. 14.) felperesnek a dr. Kozmáné dr. Gocs Éva jogtanácsos által képviselt Közbeszerzések Tanácsa Közbeszerzési Döntõbizottság (1024 Budapest, Margit krt. 85., hiv. sz.: D.66/2000., 82/2000.) alperes ellen közbeszerzési ügyben hozott közigazgatási határozat bírósági felülvizsgálata iránt indított perében – amely perben az alperes pernyertessége érdekében a dr. Talabér Attila jogtanácsos által képviselt Budapesti Közlekedési Rt. (1072 Budapest, Akácfa u. 15.) beavatkozott – meghozta a következõ<br>
<br>
ÍTÉLET-et:<br>
<br>
A bíróság a felperes keresetét elutasítja.<br>
Kötelezi a felperest, hogy a Fõvárosi Illetékhivatal felhívására fizessen meg az államnak 10 000 (tízezer) Ft feljegyzett kereseti illetéket, valamint 15 napon belül az alperesnek és a beavatkozónak 4000 (négyezer) – 4000 (négyezer) Ft perköltséget.<br>
Az ítélet ellen a kézbesítéstõl számított 8 napon belül fellebbezésnek van helye, amelyet ennél a bíróságnál kell írásban, 4 példányban, a Magyar Köztársaság Legfelsõbb Bíróságához címezve benyújtani.<br>
<br>
INDOKOLÁS<br>
<br>
A Budapesti Közlekedési Rt. mint ajánlatkérõ a Közbeszerzési Értesítõ 1999. november 17-én megjelent 46. számában ajánlati felhívást tett közzé az általa üzemeltetett jármûvekhez öt témacsoport szerinti, összesen 81 800 db (&plusmn;10%) különféle szén- és bronzkefék beszerzése tárgyában szállítási keretszerzõdés megkötésére. Az ajánlatkérõ az ajánlati felhívását a Közbeszerzési Értesítõ 1999. december 8-án megjelent 49. számában a szállítási keretszerzõdés idõtartama és az ajánlattételi határidõ tekintetében módosította.<br>
Az ajánlati felhívás 11. a) pontja tartalmazta az ajánlattevõk pénzügyi, gazdasági és mûszaki alkalmasságának igazolására kért adatok és tények körét. A 11. b) pont rögzítette, hogy alkalmatlannak minõsül az ajánlattevõ, ha nem rendelkezik az elõzõ három évben ezen eljárás tárgyához hasonló volumenû referenciával.<br>
Az ajánlati felhívás 13. a) pontja értelmében az összességében legelõnyösebb ajánlat kerül elfogadásra, amelynek során 1–10 ponttal értékelendõ részszempontok – súlyuktól függõ sorrendben – a következõk: beszerzési ár (súlyszáma 70), a megajánlott termékek minõségi paraméterei és garanciája (súlyszáma 20), a lehívástól számított minél rövidebb szállítási idõtartam (súlyszáma 5), és az ajánlatkérõ által a kötelezõen elõírt feltételeken felül megajánlott kedvezmények (súlyszáma 5).<br>
Az ajánlati felhívás 14. pontja lehetõvé tette többváltozatú ajánlat tételét a &plusmn;10%-os mennyiség függvényében.<br>
Az ajánlatkérõ az ajánlati dokumentációban jelölte meg részletesen a termékek mûszaki paramétereit, illetve az I–V. témacsoportban részletezte és pontosította fajtánként a mennyiségeket. Az I. témacsoportba "Villamos jármûvekhez szén- és bronzkefék", a II. témacsoportba "Metró jármûvekhez szénkefék", a III. témacsoportba "HÉV jármûvekhez szén- és bronzkefék", a IV. témacsoportba "Troli jármûvekhez szénkefék", az V. témacsoportba "Troli áramszedõ csúszószén" megnevezésû termékek tartoztak.<br>
Az ajánlati dokumentáció III/1. pontja alapján az ajánlattevõnek az ajánlatához csatolnia kellett azokat az okiratokat, amelyek bizonyítják, hogy jogosult az ajánlattételre és teljesíteni tudja a dokumentációban és – az ajánlat elfogadása esetén – a szerzõdésben foglaltakat. A III/5. pont szerint az ajánlattevõ köteles ajánlatához megfelelõ referenciát bemutatni, és e körben az ajánlatkérõ csak az ajánlathoz csatolt referencialeveleket – idegen nyelvûeket hiteles magyar fordításban – vesz figyelembe.<br>
A módosított ajánlattételi határidõben a Morgan Hungary Kft., a Schunk Wien Kft. képviseletében a Grafit Kft., a Carbosint Kft., a Ruszy Kft., a Carbone Lorraine Kft., a Movill Kft. és a felperes nyújtott be ajánlatot.<br>
Az ajánlatok értékelése során az ajánlatkérõ az eljárást az I–IV. résztémacsoportokra eredményesnek nyilvánította. Az V. témacsoportra a beérkezett ajánlatok közül a Morgan Kft., a felperes és a Carbone Lorraine Hungária Kft. ajánlatát többváltozatúnak, ezért érvénytelennek, a Movill Kft. és a Schunk Kft. ajánlatát érvényesnek minõsítette, de a <a href="http://net.jogtar.hu/jr/gen/getdoc.cgi?docid=99500040.tv#60">Kbt. 60. § </a>d) pontja alapján az eljárást e résztémacsoport vonatkozásában eredménytelennek nyilvánította. A Carbone Kft. és a Ruszy Kft. ajánlatát teljes egészében, míg a Morgan Hungary Kft., a Schunk Kft. és a felperes ajánlatát az V. témacsoportra vonatkozó részajánlat tekintetében azért tartotta érvénytelennek, mert megállapítása szerint azok többváltozatúak voltak. A felperes ajánlatával kapcsolatban az ajánlatkérõ megállapította, hogy a felperes ajánlata megfelel az I–IV. témacsoportoknak, de nem felel meg az V. témacsoportnak, mert ajánlata minõségileg többváltozatú. Megállapította továbbá, hogy a felperes referenciája nem elégséges, 1999-ben csak kb. 1200 db szénkefét szállított, ezért referenciája nem felel meg az ajánlati felhívás 11. b) pontjában foglaltaknak, így az ajánlata érvénytelen.<br>
Az ajánlatkérõ 2000. február 29-én az I., II. és a III. témacsoportra a Movill Kft. ajánlatát, a IV. témacsoportra a Carbosint Kft. ajánlatát hirdette ki nyertesnek. Az V. témacsoport vonatkozásában a közbeszerzési eljárást eredménytelennek nyilvánította, megállapítva azt, hogy az arra tett ajánlatok részben érvénytelenek voltak, részben pedig nem feleltek meg az ajánlatkérõnek.<br>
Az ajánlatkérõ a szállítási keretszerzõdéseket 2000. március 20-án a nyertesnek kihirdetett ajánlattevõkkel megkötötte.<br>
A Morgan Hungary Kft. és a felperes jogorvoslati kérelmet nyújtottak be az alpereshez.<br>
A Morgan Hungary Kft. a jogorvoslati kérelmét azzal indokolta, hogy az ajánlatkérõ által érvényesnek nyilvánított ajánlatok – köztük a Movill Kft. ajánlata is – nem a kiírásnak megfelelõ anyagminõséget tartalmazták, és referenciáik sem feleltek meg a követelményeknek. Kifogásolta továbbá, hogy az ajánlatkérõ által BKVSZ szabványként megjelölt rajzok a Morgan cégtõl korábban beszerzett rajzok másolatai, és az ajánlatkérõ pontozása nem volt objektív, ezen túlmenõen az V. témacsoportra vonatkozó döntése sem volt helytálló.<br>
A felperes a jogorvoslati kérelmében sérelmezte, hogy az ajánlatkérõ 2000. február 29-én kelt összegzése szerint ajánlata megfelelt az I–IV. témacsoportokban, de nem felelt meg az V. témacsoportban, mert ajánlata minõségileg többváltozatú. Ezzel szemben elõadta, hogy az általa megajánlott troli áramszedõ csúszószén változatok között nem minõségi különbség volt, hanem alkalmazhatósági különbség, hiszen az egyes változatok a téli, illetve a nyári felhasználás során alkalmazhatók. Az ajánlatkérõnek a nem elégséges referencia vonatkozásában tett megállapítását szintén vitatta, mivel évek óta használják az általuk forgalmazott, de az Elektrokarbon Topol'cani Rt. által gyártott szénkeféket Prágában, Kassán, Pozsonyban és Szegeden is. Hivatkozott arra, hogy õk készletezõ szállítók, így az õ vonatkozásukban annak van jelentõsége, hogy mennyire megbízható szállítók, a termék minõségének biztosítékául a gyártó cég szolgál. Elõadta továbbá, hogy az ajánlatkérõ által alkalmazott pontozás nem volt megalapozott, különösen a minõségi paraméterek és azok garanciája vonatkozásában, hiszen az ajánlattevõk többsége olyan nagy tapasztalattal rendelkezõ gyártó cég, amelyek termékeinek minõsége vonatkozásában nagy eltérés nem valószínûsíthetõ. Álláspontja szerint amennyiben ajánlatukat az ajánlatkérõ értékelte volna, õk kerülnek ki nyertesnek, mivel ajánlatuk az I–III. témacsoport vonatkozásában a legtöbb értékelési szempont szerint kedvezõbb a nyertes Movill Kft. ajánlatánál.<br>
Az ajánlatkérõ a közbeszerzési eljárás értékelésrõl készített összegzését 2000. március 29-én módosította az V. résztémacsoportra érkezett ajánlatok értékelése tekintetében. Eszerint az ajánlatok közül a Movill Kft., a Morgan Kft., a felperes, valamint a Carbone Kft. ajánlata a résztémacsoportra többváltozatú, ezért az ajánlatok érvénytelenek. A felperes ajánlatát nemcsak az V., hanem az I–IV. témacsoportokra vonatkozóan is érvénytelennek minõsítette azzal az indokkal, hogy mind az öt résztémacsoportra többváltozatú ajánlatot tett.<br>
Az alperes a 2000. április 25-én kelt – és 2000. május 4-én kijavított – D/66/22/2000., D.82/13/2000. számú határozatában a jogorvoslati kérelmeknek részben helyt adott. Ennek megfelelõen megállapította, hogy az ajánlatkérõ megsértette a közbeszerzésekrõl szóló, módosított 1995. évi XL. törvény (továbbiakban: <a href="http://net.jogtar.hu/jr/gen/getdoc.cgi?docid=99500040.tv#52">Kbt.) 52. §</a> (2) bekezdés d) pontjára figyelemmel az 53. § (2) bekezdésben foglaltakat, valamint az 59. § (1) bekezdését, ezért az ajánlatkérõt 4 000 000 Ft, a döntésért felelõs Szentgyörgyi Tamás gazdasági vezérigazgató-helyettest 100 000 Ft bírság megfizetésére kötelezte. Ezen túl az ajánlatkérõt kötelezte arra, hogy a kérelmezõk részére külön-külön fizessen meg 30 000 Ft igazgatási szolgáltatási díjat.<br>
Az alperes a határozatának indokolásában megállapította, hogy a Carbone Lorrainne Kft. és a Ruszy Kft. és a Schunk Kft. ajánlata – hiányosságuk folytán – érvénytelen volt. Az V. témacsoportra tett részajánlatokkal kapcsolatban rámutatott arra, hogy azok nem a felhívásban meghatározott mennyiségi, hanem ettõl eltérõ ajánlati változatokat is tartalmaztak, így a felperes téli-nyári típust és kétféle méretet ajánlott. Az I–IV. témacsoportra vonatkozóan benyújtott felperesi ajánlattal kapcsolatban azt állapította meg, hogy a felperes ajánlata egyváltozatú volt, ellentétben az ajánlatkérõi állásponttal. Az alperes összegzése szerint az ajánlatkérõ az I–III. témacsoport vonatkozásában érvénytelen ajánlatokat bírált el, illetve érvénytelen ajánlatot hirdetett ki nyertesnek. A IV. résztémacsoport vonatkozásában az ajánlatkérõi döntést helyesnek, az V. résztémacsoportra tett részajánlatokat pedig az ajánlatkérõvel egyezõen érvénytelennek találta. A felperes ajánlatával kapcsolatban a határozat indokolása rögzítette, hogy a felperes ajánlatához csatolt, a szlovák gyártónak írt cseh és szlovák közlekedési vállalatok leveleivel igazolt referenciák a metró és villamos jármûvekre vonatkozó elõzõ három év szállítási mennyiségeit nem tartalmazta, továbbá nem igazolt referenciát a HÉV- és trolibusz jármûvek motorszeneire vonatkozóan, ezért az I–IV. témacsoportra vonatkozó ajánlata is érvénytelen volt.<br>
A felperes keresetet terjesztett elõ az alperesi határozat bírósági felülvizsgálata iránt. Sérelmezte, hogy az ajánlatkérõ a döntésének 2000. március 28-i helyesbítésében már nem hivatkozott a referenciák hiányára, ezzel szemben az alperes határozata azt tartalmazza, hogy ajánlata az I–IV. témacsoportokra vonatkozóan is érvénytelen volt a nem megfelelõ referenciák miatt. Ezzel kapcsolatban elõadta, hogy véleménye szerint amennyiben a gyártó és a szállító nem azonosak, akkor külön kell választani a termék minõségére vonatkozóan megkért, illetve a szállítóra vonatkozó referenciákat. Hivatkozott arra, hogy az ajánlatkérõ a kért referenciák vonatkozásában nem igényelt sem darabszám-, sem értékfeltüntetést, de az eljárásban beszerezni kért volumennel csak az ajánlatkérõ eddigi beszállítója, a Morgan Hungary Kft. rendelkezett. Erre figyelemmel ilyen jellegû referenciára vonatkozó igény esetén az ajánlatkérõ megsértette volna az ajánlattevõk esélyegyenlõségére vonatkozó alapelvet. Elõadta továbbá, hogy szóbeli megkeresésükre azt a választ kapták az ajánlatkérõtõl, hogy a mennyiségi volumen szempontjából a gyártó referenciáit veszik figyelembe, mivel jelen esetben az ajánlattevõ készletezõ szállító. A gyártó referenciái egyértelmûen eleget tettek az ajánlatkérõ igényeinek, hiszen egy prágai, egy kassai közlekedési vállalat egyértelmûen olyan volumenben használ szénkeféket, amelyek megfelelnek az ajánlatkérõ felhasználásának. Minderre figyelemmel kérte ajánlatának az I–IV. témacsoportokra vonatkozóan érvényessé nyilvánítását, valamint a nyertes ajánlattevõk és az ajánlatkérõ között létrejött szerzõdések semmisségének a megállapítását, és az érvénytelen szerzõdésnek a határozathozatalig terjedõ idõre hatályossá nyilvánítását. A határozattal kiszabott bírság mértékét nem kifogásolta.<br>
Az alperes – fenntartva a határozatában foglalt álláspontját – a keresetek elutasítását kérte. Hivatkozott arra, hogy az ajánlatkérõ az ajánlati felhívásban alkalmatlannak minõsítette azt az ajánlattevõt, aki nem rendelkezik az elõzõ három évben ezen eljárás tárgyához hasonló volumenû referenciával, és azt is elõírta, hogy a referenciák csak az ajánlathoz csatolt referencialevelekkel igazolhatók. Utalt arra is, hogy a megkötött szerzõdés semmisségének megállapítására a bíróságnak közigazgatási perben nincs hatásköre.<br>
A perben az alperes pernyertessége érdekében beavatkozó ajánlatkérõ szintén a kereset elutasítását indítványozta. Elõadta, hogy az alperes határozatával szemben nem éltek jogorvoslattal, azt tudomásul vették.<br>
A felperes keresete alaptalan.<br>
A bíróság az alperes határozatát a módosított 1957. évi IV. törvény (Áe.) 72. §-a és a Pp. 324. § (2) bekezdés c) pontja alapján vizsgálta felül, a tényállást a felek és a beavatkozó nyilatkozatai, valamint a közigazgatási iratok alapján állapította meg.<br>
A kereseti kérelem kapcsán a bíróságnak abban a kérdésben kellett állást foglalnia, hogy a felperes megsértette-e a <a href="http://net.jogtar.hu/jr/gen/getdoc.cgi?docid=99500040.tv#52">Kbt. 52. § </a>(2) bekezdés d) pontjára tekintettel az 53. § (2) bekezdését, valamint a Kbt. 59. § (1) bekezdését.<br>
A <a href="http://net.jogtar.hu/jr/gen/getdoc.cgi?docid=99500040.tv#26">Kbt. 26. § </a>(2) bekezdése elõírja, hogy az ajánlatkérõ az ajánlati felhívásban, illetve a részletes szerzõdési feltételeket tartalmazó dokumentációban (a továbbiakban: dokumentáció) meghatározott feltételekhez, az ajánlattevõ pedig az ajánlatához kötve van.<br>
A bíróság rámutat arra, hogy a beavatkozó az ajánlati felhívásának 11. b) pontjában egyértelmûen rögzítette, hogy alkalmatlannak minõsül az ajánlattevõ, ha nem rendelkezik az elõzõ három évben ezen eljárás tárgyához hasonló volumenû referenciával. E feltétel teljesítésének hiányát a felperes saját maga is elismerte, jóllehet a beavatkozó által igényelt volumen vizsgálatát a gyártó tekintetében látta indokoltnak.<br>
A <a href="http://net.jogtar.hu/jr/gen/getdoc.cgi?docid=99500040.tv#43">Kbt. 43. § </a>(1) bekezdése szerint az ajánlattevõnek az ajánlati felhívásban, illetve a dokumentációban meghatározott tartalmi és formai követelményeknek megfelelõen kell ajánlatát elkészítenie. Az ajánlatnak tartalmaznia kell az ajánlattevõ kifejezett nyilatkozatát a felhívás feltételeire, a szerzõdés teljesítésére és a kért ellenszolgáltatás összegére.<br>
A <a href="http://net.jogtar.hu/jr/gen/getdoc.cgi?docid=99500040.tv#52">Kbt. 52. § </a>(2) bekezdés d) pontja értelmében érvénytelen az ajánlat, ha az nem felel meg az ajánlati felhívásban, illetõleg a dokumentációban meghatározott feltételeknek.<br>
A bíróság megállapította, hogy a felperes az ajánlati felhívás 11. b) pontjában elõírt referenciával nem rendelkezett, ajánlata érvénytelennek minõsült.<br>
A <a href="http://net.jogtar.hu/jr/gen/getdoc.cgi?docid=99500040.tv#53">Kbt. 53. § </a>(2) bekezdése értelmében az eljárás további szakaszában nem vehet részt az, aki érvénytelen ajánlatot tett, illetve, akit az eljárásból kizártak.<br>
A <a href="http://net.jogtar.hu/jr/gen/getdoc.cgi?docid=99500040.tv#59">Kbt. 59. § </a>(1) bekezdése értelmében az eljárás nyertese az, aki az ajánlatkérõ részére az ajánlati felhívásban (és a dokumentációban) meghatározott feltételek alapján a 34. § (1) bekezdésében meghatározott elbírálási szempontok egyike szerint a legkedvezõbb ajánlatot tette. Az ajánlatkérõ csak az eljárás nyertesével vagy – visszalépése esetén, ha azt az ajánlati felhívásban elõírta – az eljárás eredményének kihirdetésekor a következõ legkedvezõbb ajánlatot tevõnek minõsített személlyel kötheti meg a szerzõdést.<br>
A bíróság megállapította, hogy az ajánlatkérõnek – a <a href="http://net.jogtar.hu/jr/gen/getdoc.cgi?docid=99500040.tv#52">Kbt. 52. § </a>(2) bekezdés d) pontjára tekintettel – a Movill Kft. ajánlatát az I–III. témacsoportok tekintetében érvénytelennek kellett volna nyilvánítania, ehelyett mint a legelõnyösebb ajánlatot tevõt nyertesnek hirdette, megsértve ezzel a Kbt. 59. § (1) bekezdésében foglaltakat. A IV. témacsoportban nyertesnek kihirdetett Carbosint Kft. ajánlatát az I–III. témacsoportok vonatkozásában is érvénytelenné kellett volna nyilvánítani, ehelyett azt az ajánlatkérõ a Kbt. 53. § (2) bekezdését megsértve elbírálta.<br>
A kifejtettek alapján a bíróság megállapította, hogy az alperes határozata mind ténybeli, mind jogi megalapozottsága folytán az irányadó jogszabályi rendelkezéseknek megfelelt.<br>
A bíróság tájékoztatja a felperest, hogy a szerzõdés érvénytelenségének megállapítása iránti igényét külön polgári perben – nem közigazgatási perben – érvényesítheti.<br>
Fentiekre figyelemmel a bíróság a keresetet elutasította, és a Pp. 78. § (1) bekezdése alapján a felperest az alperes és a beavatkozó költségeinek megfizetésére kötelezte.<br>
A kereseti illeték viselésére vonatkozó rendelkezés a Pp. 78. § (1) bekezdésén és a 6/1986. (VI. 26.) IM rendelet 13. § (2) bekezdésén alapul.<br>
<br>
Budapest, 2000. november 22.<br>
<br>
Nagyné dr. Fürjes Erzsébet s. k.<br>
bíró<br>
<br>
<br>
<br>
<br>
<br>
<br>
<br>
<br>
<br>
<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>