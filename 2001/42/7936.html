<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (7936)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt.sz.: D.367/25/2001.<br>
<br>
Tárgy: Dr. Kardkovács Kolos a Közbeszerzések Tanácsa tagjának indítványa és a Drávamenti Csatornaépítõ Konzorcium egyesített jogorvoslati kérelme Barcs Város Önkormányzata közbeszerzési eljárása ellen.<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
Dr. Kardkovács Kolos a Közbeszerzések Tanácsa tagja (1037 Budapest, Viharhegyi dûlõ 16498 hrsz., a továbbiakban: indítványozó) jogorvoslati eljárást kezdeményezõ indítványának és a Drávamenti Csatornaépítõ Konzorcium (tagjai: Délviép Kft., 7400 Kaposvár, Raktár u. 13. és Szabadics Kft., 8749 Zalakaros, Csermely u. 1., mindkettõt képviseli: dr. Nagy Brigitta ügyvéd, 1137 Budapest, Szent István krt. 18., a továbbiakban: kérelmezõ) kérelmének, melyet Barcs Város Önkormányzata (7571 Barcs, Bajcsy Zs. u. 46. a továbbiakban: ajánlatkérõ) "Barcs, Babócsa, Bélavár, Bolhó, Csokonyavisonta, Darány, Drávagárdony, Drávatamási, Heresznye, Istvándi, Kastélyosdombó, Kálmáncsa, Komlósd, Péterhida, Rinyaújlak, Somogyaracs, Szulok, Vízvár települések közös szennyvízcsatorna-hálózatának és közös szennyvíztisztító telepének megvalósítása" tárgyú közbeszerzési eljárása ellen nyújtott be, a Döntõbizottság részben helyt ad és megállapítja, hogy ajánlatkérõ megsértette a közbeszerzésekrõl szóló – többször módosított – 1995. évi XL. törvény (a továbbiakban: <a href="http://net.jogtar.hu/jr/gen/getdoc.cgi?docid=99500040.tv#52">Kbt.) 52. §</a> (2) bekezdés d) pontjára tekintettel az 52. § (1) és 59. § (1), az 55. § (6) és a 61. § (1) bekezdését, ezért a Döntõbizottság az ajánlatkérõ eljárást lezáró döntését megsemmisíti.<br>
Egyebekben az indítványt és a kérelmet a Döntõbizottság elutasítja.<br>
A Döntõbizottság kötelezi ajánlatkérõt, hogy a kérelmezõ részére a határozat kézhezvételétõl számított 15 napon belül 30 000 Ft, azaz harmincezer forint igazgatási szolgáltatási díjat fizessen meg.<br>
A határozat ellen fellebbezésnek helye nincs. A határozat felülvizsgálatát annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.<br>
<br>
INDOKOLÁS<br>
<br>
Ajánlatkérõ 2001. február 14-én részvételi felhívást tett közzé a Közbeszerzési Értesítõ 7. számában elõminõsítési eljárás megindítására a rendelkezõ részben írt tárgyban (0931/2001).<br>
A felhívás 3. c) pontja szerint részajánlatot nem fogadott el, míg többváltozatú ajánlatot a szennyvíztelep vonatkozásában lehetett tenni a 11. pontban írtak szerint. A részvételi felhívásra érkezett jelentkezõk közül ajánlatkérõ kilencet hívott fel ajánlattételre, és megküldte részükre az ajánlati felhívását (dokumentációt).<br>
Az ajánlati felhívás V/2. pontja szerint az ajánlatban már nem kell csatolni a részvételi felhívásban kért igazolásokat, nyilatkozatokat, csak arról kell ajánlattevõknek nyilatkozniuk, hogy az ajánlat benyújtásáig az alkalmasságukat érintõ változás állt-e be.<br>
A felhívás 13. pontjában határozta meg ajánlatkérõ az elbírálás szempontját, mely az összességében legelõnyösebb ajánlat szempontja:<br>
részszempontok	súlyszámok<br>
– mûszaki teljesítés tartalma	5<br>
– a jólteljesítés biztosítékai	4<br>
– vállalási ár, fizetési feltételek	3<br>
– környezetvédelmi megajánlások szintje	2<br>
Ponthatár: 1–100-ig.<br>
A felhívás 15. pontja 2. bekezdése tartalmazott elõírást az eljárás során alkalmazandó "azonosító" feltüntetésére vonatkozóan.<br>
Ajánlatkérési dokumentáció is készült, amely valamennyi településre tartalmazta a szükséges mûszaki terveket, mennyiségi kimutatásokat, valamint ajánlatkérõ részletes ajánlati feltételeit. Ugyanitt az értékelési szempontok tartalmára is részletes elõírásokat találni. 2001. április 18-án helyszíni konzultációra került sor, valamint írásban érkezett kérdésekre is válaszolt ajánlatkérõ, majd 2001. május 8-án bontották a határidõre érkezett alábbi négy ajánlatot: OMS-Hungária Kft., Swietelsky Kft., Hídépítõ Rt., Drávamenti Csatornaépítõ Konzorcium (tagjai a jelen eljárásban kérelmet benyújtók) ajánlatai.<br>
Az ajánlatok bontását percekkel megelõzõen a döntésre jogosultak egyike elõterjesztett egy értékelési táblázatot, mely a meghirdetett részszempontokat további alszempontokra bontotta, azokhoz eltérõ súlyú pontokat rendelve.<br>
Ajánlatkérõ a Dunántúli Regionális Vízmû Rt. (a továbbiakban: DRV Rt.) mint lebonyolító bevonásával több alkalommal értékelte az ajánlatokat. Ez a folyamat 2001. május 23-án végszavazással zárult. Ezen az ülésen vett részt a Közbeszerzések Tanácsa tagjaként az indítványozó is. Ugyanakkor meghallgatták az ügyben szerzõdés alapján bonyolítóként eljáró DRV Rt. szakértõit is. A szakértõk javasolták hiánypótlási lehetõség tilalmára hivatkozással a Hídépítõ Rt. és az OMS-Hungária Kft. kizárását ajánlatuk formai és tartalmi hiányosságai miatt.<br>
A többségi szavazással, döntési jogosultsággal rendelkezõ (18 polgármesterbõl álló) ajánlatkérõi testület a DRV Rt. álláspontját meghallgatva, de nem elfogadva hiánypótlást rendelt el a fenti két ajánlattevõ részére a formai hiányosságok kiküszöbölése érdekében és egyben az eredményhirdetés idõpontját elhalasztotta 13 nappal. A 2001. június 5-i határidõig az érintettek a megjelölt hiányokat pótolták.<br>
A hiánypótlással és a részszempontok további alszempontokra bontásával kapcsolatos véleményeltérések miatt a DRV Rt. két esetben is állásfoglalásért fordult a Közbeszerzések Tanácsa Titkárságához, ahonnan kérdéseire a választ HT/5-117/2001. és HT/5-118/2001. számon meg is kapta, azokat ismertette ajánlatkérõvel, majd azokra figyelemmel készítette el szakvéleményét.<br>
A DRV Rt. javaslatát elkészítve az összességében legelõnyösebb ajánlatként a négy érvényesnek tekintett ajánlat közül a Drávamenti Csatornaépítõ Konzorcium ajánlatát jelölte meg a szakvéleményében.<br>
A döntéshozó testület 2001. június 7-én a fenti elõterjesztést kérdés és ellenvetés nélkül elutasította, majd zárt ülésen az idõközben szakértõként bevont Tender Európa Kft. által 2001. május 14-én kelt értékelést figyelembe véve úgy döntött 12 : 6 arányú szavazással, hogy a közbeszerzési eljárás nyertese mint az összességében legelõnyösebb ajánlat benyújtója a Hídépítõ Rt. 1098,7 ponttal, míg az azt követõ legjobb ajánlat benyújtója a kérelmezõ 879,1 ponttal. Ugyanezen a napon az eredményhirdetés is megtörtént egy leszûkített tartalmú összegzés ismertetésével, aminek igen rövid indokolását ajánlatkérõ 2001. június 12-én írásban is megküldte ajánlattevõknek.<br>
Az idõközben megindított jogorvoslati eljárás keretében a Döntõbizottság a D.367/3/2001. számú határozatával az eljárást lezáró szerzõdés megkötését 2001. június 13-án megtiltotta ideiglenes intézkedésként, ezért az ajánlatkérõ a szerzõdést nem kötötte meg a nyertesnek kihirdetett ajánlattevõvel.<br>
Indítványozó 2001. június 8-án kelt beadványa alapján 2001. június 11-én indult meg a jogorvoslati eljárás hivatalból. A Közbeszerzések Tanácsa tagja a beadványában indítványozta, hogy:<br>
– a Döntõbizottság vizsgálja meg az OMS-Hungária Kft. és a Hídépítõ Rt. ajánlatának tartalmi érvényességét a DRV Rt. által feltárt okokkal összefüggésben,<br>
– a Döntõbizottság vizsgálja meg, hogy a hiánypótlás elrendelése jogszerûen történt-e,<br>
– a Döntõbizottság vizsgálja meg, hogy az ajánlatkérõi döntés alapjául szolgáló értékelési táblázat, illetve az eljárás megfelel-e a <a href="http://net.jogtar.hu/jr/gen/getdoc.cgi?docid=99500040.tv#55">Kbt. 55. § </a>(6) bekezdésének,<br>
– a Döntõbizottság semmisítse meg az eljárást lezáró döntést, állapítsa meg a jogsértést, alkalmazzon ideiglenes intézkedést, és szabjon ki bírságot.<br>
Az indítványát a tárgyaláson változatlanul fenntartva azt azzal indokolta alapvetõen, hogy ajánlatkérõ annak ellenére alkalmazott hiánypótlást, hogy azt a dokumentációban tett elõírásával kizárta. Még a hiánypótlást követõen sem zárta ki az érvénytelen ajánlatokat (OMS-Hungária Kft. és Hídépítõ Rt.) az eljárásból. Az ajánlatok elbírálása során az ismert részszempontokat további alszempontokra bontotta és szûkítõ értékelési rendszert alkalmazott, azaz az ajánlatok nem teljes terjedelemben kerültek értékelésre. Az összegzés nem tartalmazza a szükséges adatokat, ezzel az alapelvek sérülnek.<br>
Kérelmezõ 2001. június 11-én beadott jogorvoslati kérelmében kérte az ajánlatkérõ eljárást lezáró döntésének megsemmisítését, ideiglenes intézkedés alkalmazását és az ügyben tárgyalás tartását. Kérelmét azzal indokolta, hogy a rendkívül hiányos összegzés sérti a törvény rendelkezéseit, de maga az értékelés is jogsértõ, mert nem a felhívásban megadott szempontrendszer alapján történt. Kérelmét a tárgyaláson változatlanul fenntartva elõadta azt is, hogy a Hídépítõ Rt. a hiánypótlás keretén belül, amikor az összesítés táblázat "saját forrás" rovatát megváltoztatta "nem támogatott" elnevezésû rovattá, akkor már nem formai hiányt pótolt. A Kbt. és a dokumentáció IV/3. pontja szerint a Hídépítõ Rt. nem csatolta a szerzõdéstervezethez mellékletként a kötelezõen elõírt mûszaki és lebonyolítási ütemtervet, így az ajánlata több okból is érvénytelen. Álláspontja szerint jogsértõen mellõzte ajánlatkérõ az általa megajánlott mintegy 2 milliárd forintos óvadék mint pénzbeli biztosíték értékelését, és ugyanúgy jogsértõ az ajánlattevõkkel nem közölt pontozási segédlet alkalmazása is. Kérelmét kiegészítve kérte a Hídépítõ Rt. ajánlata érvénytelenségének megállapítását, és az összegzés készítõjével szemben személyi bírság alkalmazását.<br>
Ajánlatkérõ az indítvánnyal kapcsolatban írásban úgy nyilatkozott, hogy a hiánypótlás során a <a href="http://net.jogtar.hu/jr/gen/getdoc.cgi?docid=99500040.tv#43">Kbt. 43. § </a>(4) bekezdését alkalmazta jogszerûen, a felhíváshoz kötöttség elvét is betartva. Az aláírással kapcsolatos formai hiba pótlására ugyanis a törvény lehetõséget ad, ugyanakkor a felhívásban nem zárta ki azt. A nyertes ajánlata tartalmazza a mûszaki ütemtervet (41–58. oldal) és a pénzügyi lebonyolítási ütemtervet is (69. oldal), amelyek a szerzõdés mellékletét képezik. Az ajánlatok bontását megelõzõen a döntéshozatalra jogosult polgármesterek értékelési táblázatot – fogadtak el, ezzel nem további alszempontokat jelöltek ki. Ez mintegy az értékelés segédlete volt, és az ajánlati dokumentáció alapján készült (II. fejezet). Téves az is, hogy az ajánlatok nem kerültek teljes körû értékelésre. Az elbírálás jogszerû volt, minden esetben arányosításon alapult. A maximális pontszám kiosztása nem kötelezõ, ha erre mégis sor került volna az arányok megtartásával, akkor sem változik az eredmény. Nem voltak olyan irreális vállalások, amelyeket figyelmen kívül hagyott volna ajánlatkérõ. A konzorcium által felajánlott "óvadék" értékelésére nem került sor, mert az arra vonatkozó külön szerzõdés nem volt az ajánlat része, így a felajánlás tartalma nem volt megítélhetõ. A nyertes ajánlattevõ akkreditált környezetirányítási rendszere garancia a környezetbarát technológiára, tervezési céllal kifejlesztett szoftvert alkalmaz az ütemezéshez és teljes körû organizációs ütemtervet csatolt.<br>
A kérelemre vonatkozó írásos észrevételében elõadta, hogy a kérelmezõ nem várta meg a jogorvoslati kérelemmel, hogy a részletes indoklást 5 munkanapon belül részére megküldjék. A pontozásos értékelés a megadott ponthatárok között történt, a törvény nem teszi kötelezõvé a maximális pontszám kiosztását. Ajánlatkérõ jogszerûen járt el, ezért kéri a megalapozatlan kérelem elutasítását.<br>
DRV Rt. írásban többek között úgy nyilatkozott, hogy a 2000. szeptember 25-én megkötött megbízási szerzõdés alapján bonyolítja az eljárást. A felhívás a Közbeszerzési Értesítõ 2001. év 7. számában jelent meg. 11 jelentkezésbõl 9-et fogadtak el, 4 ajánlat érkezett. A beszerzés magas értékére tekintettel szakértõket is igénye vettek. A társult önkormányzatok úgy állapodtak meg, hogy döntéseiket egyszerû szótöbbséggel hozzák. A bonyolító írásbeli szakvéleményét ajánlatkérõ nem fogadta el a hiánypótlás elrendelésekor és az érdemi elbírálás során. A döntés kihirdetésével ajánlatkérõ utasítását végrehajtotta. A szerzõdéskötés érdekében folytatott egyeztetést leállította az ideiglenes intézkedésre tekintettel.<br>
Az ügyben érdekelt felek közül az OMS-Hungária Kft. és a Hídépítõ Rt. az alábbiakat nyilatkozta:<br>
Az OMS Hungária Kft. észrevétele a kezdeményezõ iratra és a kérelemre: A hiánypótlást a felhívás és a dokumentáció lehetõvé tette. Saját ajánlatában kizárólag formai hiányok voltak, amit pótolt, így az ajánlata érvényes. A Hídépítõ Rt. esetében a hiányzó mûszaki és pénzügyi lebonyolítási ütemterv miatt az érvénytelenség fennáll, ezeket nem lehet pótolni. Az értékelés alapjául szolgáló alszempontokat és azokhoz rendelt pontszámokat elõre az ajánlattevõk nem ismerték, ezek tartalmilag nem felelnek meg a felhívásban és dokumentációban közölteknek. Az összegzés tartalmát kifogásolták írásban a DRV Rt.-nél, ezt követõen részletes értékelõ ponttáblázatot kaptak 2001. június 12-én.<br>
A Hídépítõ Rt. álláspontja szerint az eljárást részben elkésetten, részben alaptalanul kezdeményezte a Tanács tagja, a kérelem pedig megalapozatlan. Kéri elutasítani mindkettõt. A hiánypótlásról ajánlatkérõ 2001. május 23-i testületi ülésen döntött, amelyen a Tanács tagja is részt vett. E vonatkozásban ez a nap a tudomásra jutás napja, ehhez képest a "kérelem" 15 napon túl érkezett. A hiánypótlást nem zárta ki ajánlatkérõ elõírása, a törvény pedig a lehetõséget biztosítja. A DRV Rt. által érvénytelenségi okként megjelöltek egyike sem alapozza meg ezt a döntést, egy részük a <a href="http://net.jogtar.hu/jr/gen/getdoc.cgi?docid=99500040.tv#57">Kbt. 57. § </a>(1) bekezdés alkalmazásával tisztázható volt, más részükre maga az ajánlat tartalmazott megfelelõ választ. Nem volt jogsértõ a részszempontok tartalmi meghatározása sem, az a felhívással azonos alszempontokat tartalmaz.<br>
Álláspontja szerint a Konzorcium ajánlata érvénytelen, mert az "óvadék" nyújtása az ajánlatban szereplõ formában jogsértõ, illetve a felhívás szerint kizárt, valamint az ajánlat a pénzügyi ütemezést illetõen nem felelt meg a felhívásnak. Érvénytelen ajánlatára tekintettel a Konzorcium kérelmezõ sem lehetne.<br>
A Döntõbizottság a jogorvoslati ügy tárgyalásán másolatban átadta a feleknek az ajánlatkérõ nyilatkozata szerint szöveges értékelésnek tekintendõ 15 lapos iratot, melyet a Tender Európa Kft. 2001. május 14-én mint szakértõ készített. A Döntõbizottság által megjelölt határnapig a felek az ezzel kapcsolatos álláspontjukat a korábbi nyilatkozataiknak megfelelõen azok megerõsítésére a Döntõbizottsághoz becsatolták.<br>
Az ezek között fellelhetõ ajánlatkérõi álláspontok a korábbi 12 : 6 arányú szavazás ellentmondásait visszatükrözve tartalmazták az eltérõ álláspontokat és a döntéshozók megosztottságát.<br>
A Döntõbizottság a rendelkezésre álló iratok, dokumentumok, írásos és a tárgyaláson elõterjesztett nyilatkozatok alapján megállapította, hogy az indítványban megfogalmazott kifogások és a jogorvoslati kérelem részben megalapozott.<br>
A Döntõbizottság a jogorvoslati eljárás keretében – hatáskör hiányában – nem vizsgálta az ajánlatkérõi körben úgy a döntéshozók, mint a döntés elõkészítésbe bevont szakértõk nézeteltérésének okait és tartalmát, mert a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdésének c) pontjából fakadóan hatásköre jelen jogorvoslati eljárásban csak az ajánlatkérõ döntéseit vitató kérelem és indítvány elbírálására terjedhet ki.<br>
Fentiekre tekintettel a kifogásolt ajánlatkérõi döntések vizsgálata során a Döntõbizottság az alábbiakat állapította meg:<br>
A hiánypótlásra vonatkozók megalapozatlanok az alábbiak miatt:<br>
A <a href="http://net.jogtar.hu/jr/gen/getdoc.cgi?docid=99500040.tv#43">Kbt. 43. § </a>(3) és (4) bekezdései azt tartalmazzák, hogy az ajánlattevõ köteles igazolni a szerzõdés teljesítésére való pénzügyi, gazdasági és mûszaki alkalmasságát, valamint – ha ezt az ajánlatkérõ az ajánlati felhívásban a 33. § (5) bekezdésének figyelembevételével elõírta – az általa a közbeszerzés értékének tíz százalékát meghaladó mértékben igénybe venni kívánt alvállalkozókét. Az erre vonatkozó igazolásokat az ajánlathoz csatolni kell. A 46. §-t a közbeszerzés értékének tíz százalékát meghaladó mértékben igénybe venni kívánt alvállalkozókra kell alkalmazni.<br>
Az ajánlatkérõ egy ízben, az összes ajánlattevõ számára azonos feltételekkel, legfeljebb tíz napos határidõt biztosíthat a 44. és 46. § szerinti igazolás vagy nyilatkozat utólagos csatolására, illetve az ajánlattal kapcsolatos formai hiányosságok pótlására, így különösen a nem megfelelõ aláírással vagy példányszámban benyújtott ajánlat esetén.<br>
A felhívás I. fejezet 10.1. pontja szerint az ajánlatkérõ az ajánlatnak az ajánlattételi határidõ lejártát követõ módosítását, ideértve a hivatalos igazolások pótlását is, nem teszi lehetõvé.<br>
A fenti rendelkezéseket összevetve a közjegyzõi tanúsítványban rögzített hiánypótlási aktussal megállapítható, hogy ajánlatkérõ nem követett el jogsértést amikor a formai hiányosságok (aláírás, szignózás, oldalszámozás) pótlását megengedte és elfogadta, mert a fentebb idézett ajánlatkérõi kikötés a formai hiányok pótlását lehetõvé teszi és nem ellentétes a Kbt.-vel sem.<br>
Az indítvány a Hídépítõ Rt. észrevételében írt indokok alapján a hiánypótlásra vonatkozóan elkésett a Döntõbizottság álláspontja szerint is, de a kérelmezõi beadvány alapján a Döntõbizottság azt érdemben megvizsgálta, és ennek során állapította meg a megalapozatlanságot.<br>
Az indítvány és a kérelem az alábbiakban megalapozott:<br>
A <a href="http://net.jogtar.hu/jr/gen/getdoc.cgi?docid=99500040.tv#52">Kbt. 52. § </a>(1) bekezdése és a (2) bekezdés d) pontja úgy rendelkeznek kötelezõ érvénnyel, hogy az ajánlatkérõ az ajánlatok felbontásakor, illetõleg azt követõen megállapítja, hogy mely ajánlatok érvénytelenek.<br>
Érvénytelen az ajánlat, ha az nem felel meg az ajánlati felhívásban, illetõleg a dokumentációban meghatározott feltételeknek.<br>
Ajánlatkérõ számára a DRV Rt. szakvéleményeiben feltárta az ajánlatokban általa észlelt – érvénytelenséget megalapozó – formai és tartalmi eltéréseket. Ezek egy részét a hiánypótlás során az ajánlattevõk jogszerûen korrigálták, más részük azonban a <a href="http://net.jogtar.hu/jr/gen/getdoc.cgi?docid=99500040.tv#43">Kbt. 43. § </a>(4) bekezdés szerinti hiánypótlásnak nem volt és nem is lehetett tárgya. Ajánlatkérõ döntése elõtt ismerte ezeket az okokat, ily módon a Döntõbizottság is elsõdlegesen az ajánlatoknak a szakvéleményben jelölt pontjait vizsgálta.<br>
Az indítvány és a kérelem erre irányuló része alapján a Döntõbizottság az ajánlatokat megvizsgálva megállapította, hogy a Hídépítõ Rt. és az OMS-Hungária Kft. ajánlata érvénytelen az alábbiak miatt:<br>
Az ajánlati dokumentáció II. fejezet 2.1. pontjának 3. bekezdése azt tartalmazza, hogy "az ajánlattevõk a beruházás megvalósulásáról csatoljanak hónapra lebontott idõgrafikont utcánként, a szennyvíztelep vonatkozásában pedig építési (technológiai) egységenként (megvalósulási ütemtervet). A grafikonon a kezdési és befejezési idõpontokat naptári nap pontossággal kell meghatározni." Ugyanezen ajánlati dokumentáció "A bevezetés általános információk" címszó alatt fontos figyelmeztetés keretében azt is tartalmazta, hogy érvénytelen az ajánlat, ha az nem felel meg az ajánlati felhívásban, illetõleg dokumentációban meghatározott feltételeknek. Ezt követõen arra is felhívja ajánlatkérõ a felek figyelmét, hogy az ajánlatkérõ arra kéri a tisztelt ajánlattevõket, hogy ajánlataikat szigorúan a jelen dokumentációban elõírt formában és tartalommal dolgozzák ki, figyelemmel természetesen a jelen eljárásban már eddig kiadott okmányokra, valamint a közzétett ajánlati felhívásra is.<br>
A Döntõbizottság az indítvány és a kérelmezõ kérelme alapján, megvizsgálva a Hídépítõ Rt. ajánlatát megállapította, hogy az abba becsatolt idõgrafikont a Hídépítõ Rt. utcánként, illetve építési egységenként bontva adta meg havi bontásban. De azt is megállapította a Döntõbizottság, hogy a grafikonon a kezdési és a befejezési idõpontokat naptári nap pontossággal a kért bontásnak megfelelõen nevezett nem jelölte meg.<br>
A Döntõbizottság álláspontja szerint a Hídépítõ Rt. által jelzett három idõpont, mely feltüntetésre került az idõgrafikon felsõ részében, illetõleg a teljes csatornaépítés befejezésének idõpontja nem helyettesíti az utcánkénti, illetve építési egységenkénti idõpont megjelöléseket, mint ahogy azt a másik három ajánlattevõ az ajánlatában elkészítette. E kérdésben a Döntõbizottság nem osztotta ajánlatkérõ álláspontját, ezért megállapította, hogy a Hídépítõ Rt. ajánlata nem felelt meg a <a href="http://net.jogtar.hu/jr/gen/getdoc.cgi?docid=99500040.tv#52">Kbt. 52. § </a>(2) bekezdés d) pontja szerint a dokumentációban elõírt és nyomatékos figyelemfelhívással is jelzett követelményeknek, így az ajánlata érvénytelen.<br>
Az OMS-Hungária Kft. ajánlatát megvizsgálva megállapítható, hogy az annak 33. oldalán szereplõ vállalás a munkaárkok mielõbbi visszatöltése vonatkozásában szintén nem felel meg a dokumentáció elõírásának. Ajánlattevõ ugyanis a munkaárkok visszatöltését a lakosság és a forgalom lehetõ legkisebb zavarása miatti prioritásként kezeli a tenderterv mûszaki leírásának 20. oldalán megfogalmazott azon ajánlatkérõi igénnyel szemben, hogy a "vezeték munkaárkának visszatöltését csak a sikeres víztartási próba után lehet elvégezni".<br>
A fentiekre figyelemmel a Döntõbizottság megállapította, hogy a DRV Rt. mint bonyolító megállapításában a 28. oldalon szereplõ kitétel helytálló, miszerint "az OMS-Hungária Kft. ajánlatának 33. oldalán egyértelmûen kijelenti, hogy a mûszaki követelménytõl eltérõen kívánja elvégezni a beruházást, mire a vezetékek árkát víztartási próba elõtt betemeti, így nem teljesíti a mûszaki leírás 20. oldalán szereplõ elõírást".<br>
Ennek következtében kétséget kizáróan megállapítható, hogy nevezett sem teljesítette a dokumentáció szigorú rendelkezéseit; azaz azzal ellentétes ajánlatot tett, ami az ajánlatkérõ megfogalmazása szerint érvénytelenségi okot idéz elõ. Erre tekintettel a Döntõbizottság az OMS-Hungária Kft. ajánlatáról is megállapította, hogy az a <a href="http://net.jogtar.hu/jr/gen/getdoc.cgi?docid=99500040.tv#52">Kbt. 52. § </a>(2) bekezdés d) pontja alapján szintén érvénytelen.<br>
A kógens tiltó rendelkezést figyelembe véve a Döntõbizottság megállapította, hogy ajánlatkérõ olyan ajánlatot hirdetett ki az eljárás nyertesének, mely nem felelt meg a dokumentációban írt feltételeknek, és érvénytelen.<br>
A <a href="http://net.jogtar.hu/jr/gen/getdoc.cgi?docid=99500040.tv#59">Kbt. 59. § </a>(1) bekezdés elsõ fordulata szerint az eljárás nyertese az, aki az ajánlatkérõ részére az ajánlati felhívásban (és a dokumentációban) meghatározott feltételek alapján a 34. § (1) bekezdésében meghatározott elbírálási szempontok egyike szerint a legkedvezõbb ajánlatot tette.<br>
Ajánlatkérõ csak az eljárás nyertesével, vagy visszalépése esetén, ha azt az ajánlati felhívásában elõírta az eljárás eredményének kihirdetésekor a következõ legkedvezõbb ajánlatot tevõnek minõsített személlyel kötheti meg a szerzõdést.<br>
Mivel az érvénytelen ajánlat benyújtója nem lehet az összességében legelõnyösebb ajánlat benyújtója, ezért a Döntõbizottság megállapította, hogy ajánlatkérõ megsértette a <a href="http://net.jogtar.hu/jr/gen/getdoc.cgi?docid=99500040.tv#59">Kbt. 59. § </a>(1) bekezdésében írt rendelkezéseket is akkor, amikor a Hídépítõ Rt. ajánlatát fogadta el az összességében legelõnyösebb ajánlatnak, és hirdette ki nyertesnek.<br>
A Döntõbizottság az ajánlatkérõ értékelési tevékenységét, illetve az annak kapcsán keletkezett – eltérõ pontértékeket is tartalmazó – alszempontokat megvizsgálta és megállapította az alábbiakat:<br>
A mûszaki teljesítés tartalma részszemponton belül a következõ alszempontokat (maximális pontszámmal) határozta meg ajánlatkérõ: A teljesítés bemutatása, idõtervezés (16), munkavégzési feltételek (5), kiviteli tervezés és a szerzõi jog összhangja (5), a meglévõ közmûvek védelmére vállalt intézkedések (8), lakossággal való kapcsolattartás (10), az inaktív idõszakokra vállalt egyéb tevékenységek (5), házi bekötések kivitelezésére vállalt egyéb intézkedések (5), úthelyreállítás intézkedései (5), a csatorna minõségére vállalt intézkedések (5), irányítástechnika korszerûsége (5), szakhatással kapcsolatos megelõzõ tevékenység (4), többletvállalások értéke (27).<br>
A jólteljesítés biztosítékai az alábbi alszempontokból állt: mintavételi, mérési és minõsítési program (15), gazdasági, szervezési megoldások (S), pénzbeli biztosíték nagysága (40), garanciális idõ hossza (10), szavatossági idõ hossza (10), kötbér (30).<br>
A vállalási ár, fizetési feltéttelek részszempont értékelése az alábbiakon alapult: vállalási ár (40), pénzügyi ütemezés és mûszaki teljesítés összhangja (20), fizetési határidõ (5), részszámla minimális értéke (35).<br>
A környezetvédelmi megajánlások szintje részszempont pedig az alábbi két alszempontból állt: teljesítés bemutatása (40), környezeti vállalatirányítás bemutatása (60).<br>
A felhívásban meghatározott négy részszempont mindegyik nagyfokú szubjektivitást enged meg az értékelés során. Ezt a tényt az ajánlattevõk is felismerték, ezért az OMS-Hungária Kft. kérdést is intézett e vonatkozásban ajánlatkérõhöz.<br>
Az, hogy az ajánlatok elbírálása során hogyan érvényesült ez a szubjektivitás, már csak a késõbbiekben – ajánlattevõk számára a döntést követõen – megküldött alszempontrendszer ismeretében vált nyilvánossá.<br>
Az alszempontok megjelölése kapcsolódik az ajánlati dokumentációnak a 13–21. oldalig kifejtett elõírásaihoz. Az ott nevesített követelmények, illetve igények tükrözõdnek tartalmilag a részszempontokon belül, azonban míg a dokumentációban ezek a vonatkozások felsorolásszerûen (szövegesen) jelennek meg, addig az alszempontrendszerben ezek közül némelyek kiemelésre kerülnek, míg mások nem képezik az értékelés alapját, illetve egyik-másik alszempont igen nagy súlyt kap a részszemponton belül, holott a felhívási dokumentáció nem utal arra, hogy ilyen belsõ (részszemponton belüli) súlyozásra sor fog kerülni. Ilyenek pl. a mûszaki teljesítés tartalmán belül elõre semmi sem jelezte, hogy a teljesítés bemutatása, idõtervezés lényegesen jelentõsebb lesz pl. a szaghatással kapcsolatos megelõzõ tevékenységnél. Nem utalt arra sem, hogy a fizikai munkavégzés nélküli inaktív idõszakra vonatkozóan ajánlatkérõnek elvárásai vannak. Nem fogalmazott meg elvárásokat a kiviteli tervezés és szervezõi jog összhangja biztosítására sem. Ez utóbbiakra vonatkozóan mégis az értékelést lefolytatta ajánlatkérõ, a pontozással a végeredményt is jelentõsen befolyásolták ezek az alszempontok.<br>
A jólteljesítés biztosítékai között a felhívásban elõre nem jelzett módon kiemelkedõ jelentõséget adott ajánlatkérõ a pénzbeli biztosítéknak, míg az építési beruházásokban oly általános egyéb biztosítékformák (kötbér, garancia) jelentõségét az összes pontszám tekintetében háttérbe helyezte.<br>
A pénzügyi biztosítékok körében nem értékelte az ajánlattevõk valamennyi felajánlását, köztük a kérelmezõ által ajánlott óvadék értékelésétõl eltekintett, holott a felhívása alapján ez is pénzügyi biztosítéknak minõsülõ vállalás.<br>
A Döntõbizottság álláspontja szerint a kérelmezõ által "óvadéknak" nevesített biztosítékot a felhívás nem zárta ki, a szerzõdéstervezetben ezzel kapcsolatosan vállalt feltételt annak tartalma szerint kell értékelni, az értékelés során természetesen figyelemmel lehet ajánlatkérõ a vállaláshoz kapcsolódó bizonytalan egyéb feltételekre is.<br>
A vállalási ár, fizetési feltételek körében a felhívása azt sugallta, hogy a részszempontban legalább 50%-ban az ár ténylegesen értékelésre kerül, ehelyett jelentõsége 40%-os lett, míg a felhívásban semmiféle jelzést nem adott arra ajánlatkérõ, hogy a részszámlák minimálértéke csaknem az ajánlati árral azonos súlyt (35%) képvisel majd a döntés során.<br>
A környezetvédelmi megajánlások szintje részszempont tekintetében a felhívási dokumentáció is alig adott támpontot, azt viszont a legkisebb mértékben sem tartalmazta, hogy kifejezetten az ajánlattevõk alkalmassági vizsgálatának körébe tartozó környezeti, vállalatirányítás rendszerre tekintettel kíván lenni az ajánlatkérõ.<br>
A Döntõbizottság szerint nem várható érdemi (kifejezett nyilatkozat) az ajánlattevõktõl olyan értékelési szempontokra, amelyekrõl elõzetesen õt nem tájékoztatták, ily módon kérelmezõ hátrányára nem lehet értékelni azt, hogy bõvebben nem ismertette az ISO 14000 szabványnak megfelelõ mûködését a szerzõdés teljesítésével összefüggésben.<br>
A fenti megállapításai alapján a Döntõbizottság arra a következtetésre jutott, hogy ajánlatkérõ megsértette a <a href="http://net.jogtar.hu/jr/gen/getdoc.cgi?docid=99500040.tv#55">Kbt. 55. § </a>(6) bekezdését is az értékelése alkalmával, mely úgy rendelkezik, hogy: az ajánlatkérõ az ajánlatokat a felhívásban meghatározott értékelési szempont alapján bírálja el. Ha az összességében legelõnyösebb ajánlatot kívánja választani, akkor az ajánlatoknak az elbírálás részszempontjai szerinti tartalmi elemeit a felhívásban meghatározott ponthatárok között értékeli, majd az így az egyes tartalmi elemekre adott értékelési pontszámot megszorozza a súlyszámmal, a szorzatokat pedig ajánlatonként összeadja. Az értékelési folyamatban az 59. § (2)–(3) bekezdéseiben foglaltakat is érvényesíteni kell. Az az ajánlat az összességében legelõnyösebb, amelynek az összpontszáma a legnagyobb, vagy amelyet az egyenértékû (azonos összpontszámú) ajánlatok közül a 35. § (1) bekezdése vagy az 59. § (4)–(5) bekezdései alapján elõnyben kell részesíteni.<br>
A <a href="http://net.jogtar.hu/jr/gen/getdoc.cgi?docid=99500040.tv#61">Kbt. 61. § </a>(1) bekezdése úgy rendelkezik, hogy az ajánlatkérõ köteles az ajánlatok elbírálásának befejezésekor az 5. számú mellékletben meghatározott minta szerint írásbeli összegzést készíteni az ajánlatokról, az ebben foglalt adatokat az eljárás eredményének vagy eredménytelenségének kihirdetése során ismertetni kell, és azt az eredményhirdetést követõ öt munkanapon belül meg kell küldeni az összes ajánlattevõnek.<br>
A Döntõbizottság a megállapított tényállást összevetve e rendelkezéssel megállapította, hogy ajánlatkérõ súlyosan megsértette az indokolási kötelezettségére vonatkozó szabályokat, mivel a hivatkozott rendelkezés és az abban megjelölt 5. számú melléklet alkalmazása kötelezõ, és ebben az értékelt ajánlati tartalmi elemeket is ismertetni kell, valamint a pontozás szöveges indokolását. A jelen ügyben a tárgyaláson a Döntõbizottság által nyilvánosságra hozott "indokolás" sem elégíti ki a törvényi követelményeket, annak alapján teljességgel követhetetlen, hogy melyik ajánlati elemet értékelte a táblázatban jelölt pontszámmal az ajánlatkérõ. Ezen túlmenõen azt is megállapítottá a Döntõbizottság, hogy az ajánlatkérõ részletes szöveges indoklást nem adott az ajánlattevõk részére, azt csak a Döntõbizottsági tárgyaláson a Döntõbizottságtól átvett másolatból ismerhették meg.<br>
Fentiekre tekintettel a Döntõbizottság azt is megállapította, hogy ajánlatkérõ megsértette a <a href="http://net.jogtar.hu/jr/gen/getdoc.cgi?docid=99500040.tv#61">Kbt. 61. § </a>(1) bekezdésében foglalt rendelkezéseket is.<br>
A fent leírt indokok alapján a Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a>(1) bekezdésében biztosított jogkörében eljárva a Kbt. 88. § (1) bekezdésének c), d), h) pontja szerinti jogkövetkezményeket alkalmazta ajánlatkérõvel szemben, míg az eljárást kezdeményezõ beadványok megalapozatlan részét a Kbt. 88. § (1) bekezdés a) pontja szerint elutasította.<br>
A Döntõbizottság az indítványban és a kérelemben megjelölt bírságolási igény ellenére bírságot nem szabott ki ajánlatkérõvel szemben, mert álláspontja szerint azzal, hogy megállapította a jogsértést és a jogsértõ döntés megsemmisítésével azt megszüntette, a jogsértést reparálta.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 2001. július 5.<br>
<br>
Dr. Bíró László s. k.,	Kalmárné Diósy Ildikó s. k.,<br>
közbeszerzési biztos	közbeszerzési biztos<br>
<br>
Beckné Erdei Beáta s. k.,<br>
közbeszerzési biztos<br>
<br>
A határozatot a bíróság elõtt keresettel támadták.<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>