<html><head><title> </title><meta http-equiv="Content-Type" content="text/html; charset=iso-8859-2"></head><body  text=black link=black alink=blue vlink=black><h2><b>
KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (6177)
</b></h2><FONT size=3><i><u></i></u><br>
1024 Budapest, Margit krt. 85.<br>
Ikt.sz.: D.383/6/2001.<br>
<br>
Tárgy: a Fõkert Kft. és a Fõkert Rt. jogorvoslati kérelme Budapest–Zugló Önkormányzata közbeszerzési eljárása ellen.<br>
<br>
A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi<br>
<br>
HATÁROZAT-ot:<br>
<br>
A Fõkert Parkfenntartó Kertészeti Szolgáltató Kft. (1149 Budapest, Limanova tér 25., képviseli dr. Molnár Judit ügyvéd 1124 Budapest, Gébics u. 7. fszt. l., a továbbiakban: I. r. kérelmezõ) és a Fõvárosi Kertészeti Rt. (1073 Budapest, Dob u. 90., képviseli Haszonicsné <br>
dr. Ádám Mária ügyvéd, 1134 Budapest, Huba u. 10. I/104., továbbiakban: II. r. kérelmezõ) kérelmét, melyet Budapest–Zugló Önkormányzata (1145 Budapest, Pétervárad u. 2., továbbiakban: ajánlatkérõ) "Budapest–Zugló Önkormányzata tulajdonában és a polgármesteri hivatal kezelésében levõ parkok, játszóterek, zöldfelületek, öszszesen 1 700 000 m2 és 36 500 db utcai sorfa fenntartási munkái" tárgyú közbeszerzési eljárása ellen nyújtott be, a Döntõbizottság elutasítja.<br>
A jogorvoslati eljárás során felmerült költségeiket a felek maguk viselik.<br>
A határozat ellen fellebbezésnek helye nincs. A határozat felülvizsgálatát, annak kézhezvételétõl számított <br>
15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, a Döntõbizottsághoz kell benyújtani.<br>
<br>
INDOKOLÁS<br>
<br>
Ajánlatkérõ 2001. április 11-én a Közbeszerzési Értesítõ 15. számában ajánlati felhívást (2471) tett közzé nyílt eljárás megindítására a rendelkezõ részben meghatározott tárgyban. A teljesítés idõtartama 2001. július 1.–2005. június 30. volt. Ajánlatkérõ részajánlat és többváltozatú ajánlat tételét nem engedte meg. Ajánlatkérõ az ajánlati felhívás 13. a) pontja alapján az összességében legelõnyösebb ajánlat szempontja szerint kívánta elbírálni az ajánlatokat.<br>
Az ajánlati felhívás 13. c) pontjában ajánlatkérõ az alábbi bírálati részszempontokat és a hozzájuk tartozó súlyszámokat határozta meg:<br>
részszempontok	súlyszámok<br>
<br>
1. ajánlati ár	10<br>
<br>
2. az azonnali beavatkozást igénylõ munkák <br>
esetén a dokumentációban kiírt mértéknél <br>
rövidebb helyszínre érkezési <br>
és balesetveszély-elhárítási idõ megajánlása <br>
(órában megadva)	2<br>
<br>
3. az éves áremelés mértéke	3<br>
<br>
4. késedelmes teljesítés esetén <br>
a dokumentációban kiírt mértéken felül <br>
vállalt kötbér mértéke	1<br>
Az értékelés során az egyes részszempontokra adható pontszám alsó és felsõ határa: 1–10.<br>
Ajánlatkérõ az ajánlati felhívás 15. a) pontjában az eredményhirdetés idõpontját az ajánlatok bontásától számított 15. nap 10 órában határozta meg. Az idõpontot úgy tûzte ki ajánlatkérõ, hogy ha az elõbbi nap nem munkanap, úgy az azt követõ elsõ munkanapon 10 órakor lesz az eredményhirdetés.<br>
Ajánlatkérõ dokumentációt is készített, amelyben többek között a fizetési feltételeket és az ajánlatétel alaki-formai elõírásait határozta meg.<br>
Az ajánlatok bontási határidejéig, 2001. május 22-ig a kérelmezõkön kívül a Lián Kft. nyújtott be ajánlatot. Ajánlatkérõ bíráló bizottsága az ajánlatokat megvizsgálta, értékelte, majd a 2001. június 7-i eredményhirdetésen gyõztesként a Lián Kft.-t, második helyezettként pedig a I. r. kérelmezõt hirdette ki.<br>
I. r. kérelmezõ 2001. június 14-én jogorvoslati kérelmet terjesztett elõ, melyet 2001. június 27-én benyújtott kiegészítõ kérelmével és a tárgyaláson tett nyilatkozatával módosított.<br>
I. r. kérelmezõ módosított kérelmében kérte a Döntõbizottságtól, hogy állapítsa meg a jogsértést, semmisítse meg ajánlatkérõ döntését, költségekben marasztalja ajánlatkérõt, valamint alkalmazzon ideiglenes intézkedést. Indokolásul elõadta, hogy ajánlatkérõ az ajánlati felhívásban meghirdetettõl eltérõ idõpontban tartotta meg az eredményhirdetést és azt nem indokolta. Sérelmezte a továbbiakban azt, hogy a II. r. kérelmezõ az eredményhirdetés idõpontjára tekintettel visszavonta ajánlatát, de ajánlatkérõ ezt a visszavont ajánlatot is értékelte. Vitatta továbbá nyertes ajánlatával kapcsolatban a 2. részszempontra megállapított pontértékeket: nyertes az azonnali beavatkozás idõpontját illetõen kerületi telephely hiányában valószínûtlenül alacsony idõszükségletet jelölt meg a helyszínre érkezés vonatkozásában.<br>
II. r. kérelmezõ 2001. június 18-án önálló jogorvoslati kérelmet nyújtott be a Döntõbizottsághoz. II. r. kérelmezõ írásbeli kérelmében és a tárgyaláson tett nyilatkozatában kérte a jogsértés megállapítását, a döntés megsemmisítését, továbbá bírság kiszabását. Kifogásolta az eredményhirdetés idõpontjának megváltozását, és mert ezzel kapcsolatban ajánlatkérõ bizonytalanságban tartotta, 2001. június 7-én bejelentette, hogy ajánlati kötöttségét nem tartja fenn. Ajánlatkérõ további jogsértése, hogy e bejelentést figyelmen kívül hagyva ajánlatát elbírálta és az eredményhirdetésen átadott összegzésben szerepeltette ajánlatát.<br>
A Döntõbizottság az I. r. és a II. r. kérelmezõ külön-külön kérelmére indult önálló jogorvoslati eljárásokat a bennük érintett személyek és az alapul szolgáló azonos közbeszerzési eljárásra tekintettel D.383/2001. számon egyesítette.<br>
Ajánlatkérõ a jogorvoslati kérelmekre írásban benyújtott és a tárgyaláson tett észrevételében elõadta, hogy az ajánlatok bontása alkalmával minden jelenlévõ ajánlattevõ tudomásul vette, hogy az írásban közöltektõl eltérõen nem 2001. júius 6-án, hanem 2001. június 7-én lesz az eredményhirdetés. Ennek ellenére 2001. június 6-án várták az ajánlattevõket, hogy az eredményhirdetés új idõpontjáról szóló értesítést átadják, azonban senki sem jelent még. Megítélése szerint kérelmezõ II. jogsértõen járt el, amikor ajánlatát visszavonta, mert rá is vonatkozik az ajánlati kötöttség, ami az eredményhirdetést követõ 30. napig fennáll. Ezért õ jogszerûen járt el, amikor értékelte kérelmezõ II. ajánlatát. A 2. bírálati részszemponttal kapcsolatban kifejtette, hogy az ajánlati felhívásban meghatározottak szerint végezte az értékelést, és ennek során az ajánlatokban szereplõ adatokat vette figyelembe. Ennek alapján kérte a jogorvoslati kérelmek elutasítását.<br>
A Döntõbizottság D.383/3/2001. számú határozatával ideiglenes intézkedésként a szerzõdés megkötését megtiltotta.<br>
A Döntõbizottság megállapította, hogy a jogorvoslati kérelem megalapozatlan.<br>
A <a href="http://net.jogtar.hu/jr/gen/getdoc.cgi?docid=99500040.tv#55">Kbt. 55. § </a>(1) bekezdése úgy rendelkezik, hogy az ajánlatokat a lehetõ legrövidebb idõn belül el kell bírálni, az eljárás eredményét vagy eredménytelenségét legkésõbb az ajánlatok felbontástól számított harminc (építési beruházás esetén hatvan) napon belül – az ajánlati felhívásban meghatározott eredményhirdetési idõpontban – nyilvánosan ki kell hirdetni.<br>
A <a href="http://net.jogtar.hu/jr/gen/getdoc.cgi?docid=99500040.tv#55">Kbt. 55. § </a>(2) bekezdése szerint az ajánlatkérõ az eredményhirdetés idõpontját – indokolt esetben – egy alkalommal, legfeljebb harminc nappal elhalaszthatja. Az ajánlatkérõ az eredeti határidõ lejárta elõtt köteles a halasztásról és annak indokáról az összes ajánlattevõt egyidejûleg, közvetlenül, írásban tájékoztatni.<br>
A <a href="http://net.jogtar.hu/jr/gen/getdoc.cgi?docid=99500040.tv#55">Kbt. 55. § </a>(3) bekezdése alapján a Kbt. 55. § (2) bekezdése szerinti esetben az ajánlatkérõ felkérheti az ajánlattevõket ajánlataiknak az eredményhirdetés elhalasztott idõpontjáig történõ fenntartására. Az ajánlattevõ ajánlati kötöttsége – eltérõ nyilatkozat hiányában – az eredményhirdetés elhalasztott idõpontját követõ harminc – építési beruházás esetén hatvan – napig tart.<br>
A <a href="http://net.jogtar.hu/jr/gen/getdoc.cgi?docid=99500040.tv#49">Kbt. 49. § </a>(1) bekezdése alapján az ajánlattevõ az ajánlattételi határidõ lejártáig módosíthatja, illetõleg visszavonhatja ajánlatát.<br>
A <a href="http://net.jogtar.hu/jr/gen/getdoc.cgi?docid=99500040.tv#50">Kbt. 50. § </a>(1) bekezdése szerint az ajánlati kötöttség az ajánlattételi határidõ lejártától kezdõdik.<br>
A <a href="http://net.jogtar.hu/jr/gen/getdoc.cgi?docid=99500040.tv#50">Kbt. 50. § </a>(2) bekezdése úgy rendelkezik, hogy az ajánlattevõ az ajánlati felhívásban meghatározott eredményhirdetési idõpontot követõen legalább harminc – építési beruházás esetén hatvan – napig kötve van ajánlatához, kivéve, ha az ajánlatkérõ úgy nyilatkozott, hogy egyik ajánlattevõvel sem kíván szerzõdést kötni.<br>
Az eredményhirdetés idõpontjáról kérdésében a Döntõbizottság megállapította, hogy ajánlatkérõ minden tõle telhetõt megtett annak érdekében, hogy a bontáson elhangzott, de az ajánlati felhívásban megjelölttõl 1 nappal eltérõ – az ajánlatkérõ adminisztratív hibájából eredõ téves – eredményhirdetési idõpont korrigálásra, egyértelmûsítésre kerüljön.<br>
A Döntõbizottság megállapította, hogy az ajánlattevõket az eredményhirdetés – általuk az ajánlati felhívás alapján kiszámított idõpontjánál – a bontáskor elhangzott 1 nappal késõbbi idõpontra való meghatározása nem hozta olyan helyzetbe, hogy azok ajánlataik fenntartását illetõen bizonytalan helyzetbe kerültek volna. Sõt érvényesült esetükben az ajánlati kötöttség szabálya.<br>
A Döntõbizottság rámutat arra is, hogy jelen esetben nem az eredményhirdetés idõpontjának az ajánlatkérõ részérõl történõ tudatos módosításáról volt szó, hanem ajánlatkérõ képviselõje által – az ajánlatok bontásakor tett – téves kijelentésérõl, mely az ajánlatkérõ által is elismert hiba következménye volt. A Kbt. csak az eredményhirdetés határidejének meghosszabbítása, az eredményhirdetés elhalasztása esetén írja elõ az ajánlatkérõ tájékoztatási és indokolási kötelezettségét. A Döntõbizottság álláspontja szerint jelen esetben egy eredményhirdetési idõpont került meghatározásra, és azt ajánlatkérõ nem módosította utólag.<br>
Fentiekbõl következõen II. r. kérelmezõ a téves tájékoztatásra és az eredményhirdetéssel kapcsolatos bizonytalanságra alapítva nem hivatkozhatott jogszerûen arra, hogy – az eredményhirdetés napján – bejelentette ajánlatkérõnek azt, hogy ajánlatát nem tartja fenn. Tekintettel arra, hogy az ajánlati kötöttség alapján a II. r. kérelmezõ az általa számított eredményhirdetési idõponttól számított 30 napig nem módosíthat ajánlatán, ezért a II. r. kérelmezõ azon magatartását, hogy az általa elõzetesen figyelembe vett ajánlati kötöttség elsõ napján visszavonta ajánlatát az ajánlatkérõ a Kbt. hivatkozott rendelkezései alapján nem vehette figyelembe.<br>
Ebbõl következõen a Döntõbizottság álláspontja szerint nem lehet jogsértõnek minõsíteni, hogy ajánlatkérõ elbírálta II. r. kérelmezõ ajánlatát és annak eredményét kihirdette. Összefoglalva tehát, e tekintetben mind I. r., mind II. r. kérelmezõ kérelme megalapozatlan.<br>
A Döntõbizottság megjegyzi, hogy éppen II. r. kérelmezõ eljárása az, ami ütközik a <a href="http://net.jogtar.hu/jr/gen/getdoc.cgi?docid=99500040.tv#49">Kbt. 49. § </a>(1) bekezdésébe.<br>
A <a href="http://net.jogtar.hu/jr/gen/getdoc.cgi?docid=99500040.tv#55">Kbt. 55. § </a>(6) bekezdése úgy rendelkezik, hogy az ajánlatkérõ az ajánlatokat a felhívásban meghatározott értékelési szempont alapján bírálja el. Ha az összességében legelõnyösebb ajánlatot kívánja választani, akkor az ajánlatoknak az elbírálás részszempontjai szerinti tartalmi elemeit a felhívásban meghatározott ponthatárok között értékeli, majd az így az egyes tartalmi elemekre adott értékelési pontszámot megszorozza a súlyszámmal, a szorzatokat pedig ajánlatonként összeadja. Az értékelési folyamatban az 59. § (2)–(3) bekezdéseiben foglaltakat is érvényesíteni kell. Az az ajánlat az összességében legelõnyösebb, amelynek az összpontszáma a legnagyobb, vagy amelyet az egyenértékû (azonos összpontszámú) ajánlatok közül a 35. § (1) bekezdése vagy az 59. § (4)–(5) bekezdései alapján elõnyben kell részesíteni.<br>
A <a href="http://net.jogtar.hu/jr/gen/getdoc.cgi?docid=99500040.tv#59">Kbt. 59. § </a>(1) bekezdése alapján az eljárás nyertese az, aki az ajánlatkérõ részére az ajánlati felhívásban (és a dokumentációban) meghatározott feltételek alapján a <br>
34. § (1) bekezdésében meghatározott elbírálási szempontok egyike szerint a legkedvezõbb ajánlatot tette. Az ajánlatkérõ csak az eljárás nyertesével vagy – visszalépése esetén, ha azt az ajánlati felhívásban elõírta – az eljárás eredményének kihirdetésekor a következõ legkedvezõbb ajánlatot tevõnek minõsített személlyel kötheti meg a szerzõdést.<br>
I. r. kérelmezõ az 1., a 3. és 4. bírálati részszempont keretében történt bírálatot nem sérelmezte. Vitatta viszont, hogy nyertes a 2.. részszempontra vonatkozóan olyan ajánlattal élt (15 perc), amely egyrészt irreális, másrészt az õ ajánlatához képest túlzott pontkülönbséggel értékelte ajánlatkérõ, ezért a Döntõbizottság csak a 2. bírálati részszempont értékelését tekintette át az alábbiak szerint.<br>
<br>
2. bírálati részszempont az azonnali beavatkozást igénylõ munkák esetén a dokumentációban kiírt mértéknél rövidebb helyszínre érkezési és balesetveszély-elhárítási idõ megajánlása (órában megadva)<br>
I. r. kérelmezõ<br>
– megajánlott idõ: 30 perc (0,5 óra)	l pont <br>
– a súlyszámmal összeszorozva:	5 pont<br>
Lián Kht.<br>
– megajánlott idõ: 15 perc (0,25 óra)	l0 pont <br>
– a súlyszámmal összeszorozva:	50 pont<br>
Ajánlatkérõ a dokumentációban 12 órás felsõ idõhatárt határozott meg, ehhez képest mind az I. r. kérelmezõ, mind a Lián Kht. kedvezõbb ajánlatot tett.<br>
A Döntõbizottság megállapította, hogy a nyertes <br>
15 perces és a kérelmezõ 30 perces ajánlatának realitását ajánlatkérõ, mint a szóban forgó területet legjobban ismerõ szervezet volt hivatva megítélni, így a Döntõbizottság a megajánlott adatok megerõsítése, vagy cáfolata vonatkozásában nem kívánt állást foglalni.<br>
A Döntõbizottság megállapította, hogy ajánlatkérõ az értékelés során következetesen alkalmazta azt, hogy a legjobb ajánlat kapja a maximális pontszámot, a legroszszabb ajánlat kapja a minimális pontszámot, és a kettõ között arányosan kap pontot a kettõ közötti ajánlat. <br>
E részszempontban a legjobb ajánlatot a legrövidebb beavatkozási idõ (15 perc) megajánlásával a Lián Kht. tette. I. r. és II. r. kérelmezõ ajánlata egyforma beavatkozási idõt (30 perc) tartalmazott, így egyformán a legrosszabbnak minõsítette õket ajánlatkérõ. A Döntõbizottság nem fogadta el I. r. kérelmezõnek azt az álláspontját, hogy mivel mindkét ajánlat egy órán belüli és az e részszempont tárgyában szereplõ "órában megadva" kifejezés azt jelenti, hogy az elsõ órára szóló ajánlatokat azonos értékûeknek kell tekinteni, mert egy óra idõtartamon belül vannak meghatározva.<br>
A Döntõbizottság álláspontja szerint a 2. részszempont értékelése során alkalmazott módszer összhangban van a többi részszempont értékelése során alkalmazott módszerrel és ajánlatkérõ az ajánlatokban szereplõ adatok összehasonlításával végezte az értékelést. Ennek alapján I. r. kérelmezõ jogorvoslati kérelmének ezzel kapcsolatos része megalapozatlan.<br>
A fenti indokok alapján Döntõbizottság a <a href="http://net.jogtar.hu/jr/gen/getdoc.cgi?docid=99500040.tv#76">Kbt. 76. § </a><br>
(1) bekezdésében biztosított jogkörében eljárva az alaptalan jogorvoslati kérelmet a <a href="http://net.jogtar.hu/jr/gen/getdoc.cgi?docid=99500040.tv#88">Kbt. 88. § </a>(1) bekezdés a) pontja szerint elutasította.<br>
A bírósági jogorvoslatot a <a href="http://net.jogtar.hu/jr/gen/getdoc.cgi?docid=99500040.tv#89">Kbt. 89. § </a>(1) bekezdése biztosítja.<br>
<br>
Budapest, 2001. július 16.<br>
<br>
	Dr. Nagy László Gábor s. k.,	Hámori András s. k.,<br>
	közbeszerzési biztos	közbeszerzési biztos<br>
<br>
Fábián Péter s. k.,<br>
közbeszerzési biztos<br>
<br>
A határozatot a bíróság elõtt keresettel támadták.<br>
<br>
<br>
<br>
</FONT><p>&nbsp;</p><div align="center"><center><table border="0" cellpadding="0">  <tr>    <td><a href="index.html" target><img src="../vissza.gif" width="29" height="30" alt="index.html"></a></td>    <td><a href="#up" target><img src="../Fel.gif" width="30" height="29" alt="Fel"></a></td>  </tr></table></center></div></body></html>