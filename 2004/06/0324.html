<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>FÕVÁROSI ÍTÉLÕTÁBLA (0324/2004)
</h2>
<br>
<br>3.Kf.27.140/2003/4.
<br>
<br>A Fõvárosi Ítélõtábla dr. Frecskó Zsuzsanna ügyvéd (8200 Veszprém, Megyeház tér 2.) által képviselt PROBIO Rt. (8320 Balatonfüred, Fürdõ u. 20.) felperesnek a dr. Engler Magdolna jogtanácsos által képviselt Közbeszerzések Tanácsa Közbeszerzési Döntõbizottság (1024 Budapest, Margit krt. 85.) alperes ellen közbeszerzési ügyben hozott közigazgatási határozat bírósági felülvizsgálata iránt indult perében a Fõvárosi Bíróság 2002. november 7. napján kelt 12.K.32.209/2001/6. számú ítélete ellen a felperes által 7. sorszám alatt elõterjesztett fellebbezésére meghozta az alábbi
<br>
<br>ÍTÉLETET:
<br>
<br>A Fõvárosi Ítélõtábla az elsõfokú bíróság ítéletét helybenhagyja.
<br>Kötelezi felperest, hogy 15 napon belül fizessen meg az alperesnek 30 000 (harmincezer) forint másodfokú perköltséget.
<br>Kötelezi a felperest, hogy fizessen meg a magyar államnak - az illetékhivatal külön felhívására - 24 000 (huszonnégyezer) forint fellebbezési illetéket.
<br>Ez ellen az ítélet ellen fellebbezésnek nincs helye.
<br>
<br>
<br>INDOKOLÁS
<br>
<br>A Balatonfüredi Önkormányzat kizárólagos tulajdonában álló egyszemélyes részvénytársaság felperes, mint ajánlatkérõ 2001. június 11. napján hirdetmény közzététele nélküli tárgyalásos közbeszerzési eljárást indított a közbeszerzésekrõl szóló 1995. évi XL. törvény (továbbiakban: Kbt.) 70. § (1) bekezdés c) és d) pontja alapján egy darab hulladékgyûjtõ felépítmény kommunális célra kifejlesztett kéttengelyes járógépes alvázon elnevezésû beszerzés tárgyában. A felperes a Döntõbizottság elnöke részére megküldött tájékoztató levelében az eljárás típusának választását azzal indokolta, hogy a piaci ajánlatok feltételei most álltak rendelkezésre. A felperes négy céget hívott meg ajánlat megtételére, amelynek határideje 2001. június 20. napja volt. Az eljárás további rendje a következõk szerint alakult: 2001. június 21. az ajánlatok bontása; a tárgyalás, eredményhirdetés idõpontja 2001. június 22.; míg a szerzõdéskötés határideje - amelyet az ajánlatkérõ késõbb a nyertes Unitrade-Autó Kft.-vel meg is kötött - 2001. június 25. volt.
<br>A Döntõbizottság Elnöke jogorvoslati eljárást kezdeményezett, amelyet az alperes megalapozottnak talált és megállapította a Kbt. 70. § (1) bekezdése c) és d) pontjának, valamint a 71/B. § (1) bekezdésének sérelmét és a felperest 2 M Ft pénzbírsággal sújtotta. Hivatkozott a Kbt. 26. § (1) bekezdésére és a 70. § c) és d) pontjaira. E szakaszokat összevetve, megállapította, hogy a 70. § (1) bekezdés c) pontja akkor alkalmazható, ha az ajánlatkérõ nem látja elõre a sürgõs eljárást indokoló helyzet bekövetkeztét, amely okból a nyílt vagy meghívásos eljárásban elõírt határidõk, nem betarthatóak. A rendkívüli sürgõsséget indokoló körülmények azonban nem eredhetnek az ajánlatkérõ mulasztásából. Ezzel szemben a nyári szezonban a köztisztasági feladatok megnövekedése elõrelátható oknak nem minõsíthetõ, a Balaton környékével, mint kiemelkedõ turisztikai övezettel kapcsolatosan elõre látható és tudható, hogy többlet köztisztasági feladatokkal kell ez idõszak alatt számolni. A kiesõ hulladékgyûjtõ gép még a téli hónapokban meghibásodott, tehát már akkor tudomással bírt a felperes arról, hogy annak pótlása szükségessé válik. A felperesnek, a perbeli gép beszerzését is tartalmazó üzleti tervét a tulajdonosi önkormányzat 2001. április 26-án elfogadta, ezen idõponthoz képest a közbeszerzési eljárás megindítására, több hónappal késõbb, 2001. június 11-én került sor. Mindezek alapján a rendkívüli sürgõsség bekövetkezése a felperes mulasztására vezethetõ vissza. A Kbt. 70. § (1) bekezdése d) pontjának sérelmét azzal indokolta, hogy az alkalmazás egyik feltétele, hogy a beszerzés nyilvánosan közzétételre kerüljön és a nyilvános közzététel alapján a kedvezõ feltételek bárki által igénybe vehetõek. A felperes e körben végzett cselekménye - amely szerint a közbeszerzési eljárás megindítását megelõzõen ajánlatot kért a késõbbiekben ajánlattételre fel hívott cégektõl - nem minõsül nyilvános közzétételnek, hiszen kizárólag az ajánlattevõk részére szólt és csak számukra voltak a kedvezmények igénybe vehetõek. Megjegyezte, hogy felperes ajá
<br>nlati felhívása nem tartalmazta a részvételre jelentkezõk alkalmatlanná minõsítésének szempontjait sem. Továbbá az ajánlatok benyújtása és bontása határidejének eltérõ idõpontban való meghatározása ellentétes a Kbt. 51. § (1) bekezdésében foglaltakkal. Tekintettel arra, hogy az alperes az egész eljárást jogsértõnek mondta ki, mellõzte ez utóbbi jogsértés külön megállapítását. A bírság összegének meghatározásakor a beszerzés értékére és az elkövetett jogsértés súlyára volt figyelemmel.
<br>A határozat bírósági felülvizsgálata iránt a felperes terjesztett elõ keresetet, amelyet az elsõfokú bíróság alaptalannak talált és elutasított. A Kbt. 71. § (1) bekezdés c) pontjára vonatkozóan megállapította, hogy a tárgyalásos eljárás jogszerû alkalmazására a felperesnek lehetõsége nem volt. Tényként rögzítette, hogy a balatoni fõszezon automatikusan vonja maga után a megnövekedett köztisztasági teendõket. A felperes a januári meghibásodástól számítottan öt-hat, míg a 2001. április 26-ai önkormányzati döntéstõl számítottan, másfél hónap után indította meg az eljárást. Az idõmúlásra vonatkozóan sem nyilatkozni, sem bizonyítékot elõadni nem tudott. A Kbt. 70. § (1) bekezdés d) pontjával kapcsolatosan a felperes elismerte, hogy ez tévedésbõl került az eljárás megindítására vonatkozó tájékoztatóba. Az elsõfokú bíróság a Kbt. 51. § (1) bekezdését helyesen értelmezhetõnek úgy tartotta, ha az ajánlattételi határidõ napra, órára, percre pontosan meghatározott, mert csak ez esetben teljesülhet az ajánlatok felbontására vonatkozó elõírás. A bíróság nem találta eltúlzott mértékûnek, figyelemmel a többszörös jogszabálysértésre, nézete szerint annak összegét az alperes helyes mérlegelés alapján határozta meg.
<br>Az elsõfokú bíróság ítélete ellen a felperes terjesztett elõ fellebbezést, melyben elsõdlegesen az ítélet megváltoztatását és a bírság törlését, másodlagosan a bírság csökkentését kérte. Jogorvoslati kérelmében sérelmezte az elsõfokú bíróságnak a Kbt. 51. § (1) bekezdésére vonatkozó jogi álláspontját elõadva, hogy a hivatkozott szakasz nem írja elõ az ajánlatoknak a percre pontosan történõ bontását. Vitatta a Kbt. 70. § (1) bekezdés c) pontjával kapcsolatban kifejtetteket azzal, hogy a sürgõsségi helyzet a nem felperes mulasztásának tudható be. Ezen álláspontját azzal indokolta, hogy a beszerzés szükségessége 2001. március 5. napján állt elõ és az önkormányzat 2001. április 26-án hozott testületi döntésérõl 2001. május 16-án értesült írásban. Ehhez képest indíthatta meg - 2001. június 14-én - a közbeszerzési eljárást. Végül a Kbt. 70. § (1) bekezdés d) pontjára és az alkalmatlanná minõsítés szempontjainak hiányára elõadta, hogy ezen két körülmény értékelésénél kéri annak figyelembevételét, hogy a felperessel szemben elõzõleg közbeszerzési eljárási szabálysértés miatt eljárás nem volt folyamatban, közszolgáltatási feladatait maradéktalanul teljesítette, és ez a beszerzés is ezen tevékenységével volt összefüggésben. Kérte értékelni, hogy egyszemélyes részvénytársaság, eljárása során mind az alapszabályi, mind az önkormányzati törvény, mind a tulajdonos SzMSz szerinti szabályait maradéktalanul betartotta.
<br>Az alperes fellebbezési ellenkérelmében az elsõfokú bíróság ítéletének helybenhagyását kérte, azzal, hogy az mind ténybelileg, mind jogilag megalapozott.
<br>A másodfokú bíróság a fellebbezést a Pp. 256/A. § (1) bekezdés f) pontja alapján tárgyaláson kívül bírálta el.
<br>A fellebbezés az alábbiak szerint alaptalan.
<br>Az elsõfokú bíróság a tényállást helyesen állapította meg és abból helytálló jogi következtetést vont le, jogi indokait a másodfokú bíróság teljeskörûen osztja.
<br>A fellebbezésben foglaltak kapcsán a Fõvárosi Ítélõtábla következõkre kíván rámutatni:
<br>A Kbt. 51. § (1) bekezdése egyértelmû rendelkezést tartalmaz a tekintetben, hogy az ajánlatokat tartalmazó zárt iratokat az ajánlattételi határidõ lejárta idõpontjában kell felbontani. A hivatkozott szabály helyes értelmezése szerint az ajánlattételi határidõ lejártának idõpontja napra, órára, percre pontosan meghatározott idõpontot kell, hogy jelentsen - bár a Kbt. következetlenül alkalmazza a határidõ és idõpont terminológiáját -, mert annak hiányában nem érvényesülnének a Kbt. azon további rendelkezései, hogy az ajánlattételi határidõ lejártának és a bontás megtörténtének egybe kell esnie, a megjelenés lehetõségét az ajánlattevõk részére biztosítani kell. E feltételek egyidejû teljesítésére csak percre pontosan meghatározott határidõ esetén van lehetõség.
<br>A Kbt. 70. § (1) bekezdés c) pontja a tárgyalásos eljárás alkalmazhatóságához három feltételt kíván meg. Egyrészt, hogy a rendkívüli sürgõsség olyan legyen, amely az ajánlatkérõ által elõre nem látható okból állt elõ, másrészt a törvényben elõírt határidõk (nyílt eljárásra irányadó határidõk) nem lennének betarthatóak, harmadrészt a rendkívüli sürgõsséget indokló körülmények nem eredhetnek az ajánlatkérõ mulasztásából. Ezen együttes feltételek teljesülése esetén lehet e típusú közbeszerzési eljárást megindítani. Az elsõfokú bíróság helytállóan állapította meg, hogy a köztisztasági feladatok ellátásához nem vitatottan szükséges gép beszerzése rendkívüli sürgõsséget igényelt, azonban az azt indokló körülmények a felperes mulasztásából eredtek, hiszen a felperes által is elismerten a gépbeszerzés szükségessége már tavasszal ismert volt. A felperes mulasztását az sem menti, hogy üzleti tervének elfogadására csak a 2001. április 26-i képviselõ testületi ülésen került sor, hiszen a jegyzõkönyvbõl kiderül, hogy az abban foglaltak határideje azonnali, a felelõs pedig Somogyi László, a felperes vezérigazgatója.
<br>A bírság mérséklésére nem volt lehetõség. A bírság kiszabására a Kbt. 88. § (1) bekezdés f) pontja szerint került sor. Annak összegét a Kbt. 88. § (4) bekezdésben meghatározott keretek között, az alperes mérlegelési jogkörében állapítja meg. E mérlegelési jogkörben hozott döntés az esetben vitatható - ha a bírság kiszabását megalapozó jogsérelem fennáll - ha az alperes mérlegelése jogszabályt sért. Vizsgálni kell, hogy e körben való döntése helyes mérlegelésen alapult-e, a mérlegelés szempontjait feltárta-e és abból okszerûen következett-e az általa megállapított bírság mértéke. Osztotta a másodfokú bíróság az elsõfokú bíróság ítéletének indokolásában kifejtetteket. Az alperes meghatározta a mérlegelése alapjául szolgáló körülményeket, amelyek között súlyozottan vette figyelembe a többszörös jogsértést. A bíróság méltányosság gyakorlására jogszabályi felhatalmazás hiányában nem jogosult, így a másodfokú bíróság nem látott indokot az okszerûen mérlegelt bírság összegének megváltoztatására.
<br>Mindezek alapján a Fõvárosi Ítélõtábla az elsõfokú bíróság ítéletét a Pp. 253. § (2) bekezdése alapján helybenhagyta.
<br>A pervesztes felperest, a Pp. 78. § (1), (2) és 79. § (1) bekezdései alapján kötelezte az alperes másodfokú perköltségének viselésére.
<br>A felperest terhelõ tárgyi illetékfeljegyzési jog folytán le nem rótt kereseti és fellebbezés eljárási illeték viselésérõl a másodfokú bíróság az illetékekrõl szóló 1990. évi XCIII. törvény (Itv.) 39. § (3) bekezdés c) pontja, a 46. § (1) bekezdése, valamint a költségmentességrõl szóló 6/1986. (VI. 26.) IM rendelet 13. § (2) bekezdése alapján rendelkezett.
<br>
<br>Budapest, 2003. november 26.
<br>
<br>Dr. Sára Katalin s. k., Dr. Szõke Mária s. k.,
<br>tanácselnök elõadó bíró
<br>
<br>Dr. Páldy Zsuzsanna s. k.,
<br>bíró
<br>
<br>
<br><br></body></html>