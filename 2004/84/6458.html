<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (6458/2004)
</h2>
<br>1024 Budapest, Margit krt. 85.
<br>Ikt.sz.: D.331/8/2004.
<br>
<br>Tárgy: A Döntõbizottság elnöke által kezdeményezett jogorvoslati eljárás Borsod-Abaúj-Zemplén Megyei Munkaügyi Központ közbeszerzési eljárása ellen.
<br>A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi
<br>
<br>HATÁROZAT-ot:
<br>
<br>A Döntõbizottság a Közbeszerzések Tanácsa Közbeszerzési Döntõbizottság elnöke (1024 Budapest, Margit krt. 85., a továbbiakban: a bizottság elnöke) által Borsod-Abaúj-Zemplén Megyei Munkaügyi Központ (3525 Miskolc, Városház tér 1., képviseli: dr. Ujjné dr. Urbán Zsuzsanna jogtanácsos, a továbbiakban: ajánlatkérõ) "a Borsod-Abaúj-Zemplén Megyei Munkaügyi Központ Tokaji Kirendeltsége épületének kiegészítõ építési beruházási munkái" tárgyú közbeszerzési eljárása ellen hivatalból indított jogorvoslati eljárásban megállapítja, hogy ajánlatkérõ megsértette a közbeszerzésekrõl szóló 2003. évi CXXIX. törvény (a továbbiakban: Kbt.) 246. § (1) bekezdés második fordulatára, valamint a 257. § (1) bekezdésére tekintettel a Kbt. 125. § (3) bekezdés a) pontját, ezért ajánlatkérõt 2 000 000 Ft, azaz kettõmillió forint pénzbírság megfizetésére kötelezi.
<br>A Döntõbizottság kötelezi az ajánlatkérõt, hogy a bírságot a határozat kézbesítésétõl számított 15 napon belül a Közbeszerzések Tanácsa Magyar Államkincstár (MÁK) 10032000-01720361-00000000 számú számlájára fizesse be.
<br>A felek az eljárás során felmerült költségeiket maguk viselik.
<br>A határozat ellen fellebbezésnek helye nincs. A határozat felülvizsgálatát, annak kézbesítésétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására halasztó hatálya nincs.
<br>
<br>INDOKOLÁS
<br>
<br>A Döntõbizottság a közbeszerzési eljárásban keletkezett iratok, ajánlatkérõ érdemi észrevétele és a tárgyaláson tett nyilatkozatai alapján az alábbi tényállást állapította meg:
<br>Ajánlatkérõ 2003. december 4-én vállalkozási szerzõdést kötött a Borsod-Abaúj-Zemplén Megyei Munkaügyi Központ Tokaji Kirendeltség (Tokaj, Bajcsy-Zs. u. 16.) épületének bõvítési, átalakítási munkái tárgyában a Tokaj-Épszolg Építõipari és Szolgáltató Kft.-vel.
<br>A szerzõdés II. 1.) pontja tartalmazza, hogy a munka elszámolása az ajánlati költségvetés alapulvételével, tételes felméréssel történik.
<br>A szerzõdés szerinti teljesítési határidõ 2004. április 27. napja. A szerzõdéshez csatolt Pénzügyi-mûszaki ütemterv alapján két rész-, illetve a végszámla kibocsátására kerül sor. Az ellenszolgáltatás bruttó 45 316 920 Ft.
<br>A 2004. április 28. napján készült jegyzõkönyvben a szerzõdõ felek rögzítették, hogy a szerzõdés szerinti határidõre a munka nem készült el. A vállalkozó javaslatot tett egy hónapnyi határidõ-hosszabbításra. A vállalkozó jelezte továbbá, hogy a szerzõdésben meghatározott ajánlati árból a beruházás nem valósítható meg, a várható pót-, ill. többletmunkák értékét nettó 9,5 M Ft-ban jelölte meg.
<br>Az ajánlatkérõ 2004. május 6-án az április 28-i egyeztetésen elhangzottakra hivatkozással tájékoztatja a vállalkozót, hogy elfogadja a határidõ meghosszabbításra tett javaslatát és egyúttal a pót- és többletmunkákkal összefüggésben tárgyalásos közbeszerzési eljárást kezdeményez a Kbt. 70. § (2) bekezdés a) és b) pontjai alapján.
<br>Levele mellékleteként az ajánlati felhívást is megküldte.
<br>Ugyanezen a napon a Döntõbizottság elnökét is tájékoztatta a tárgyalásos eljárás indításáról, továbbá elkészítette a belsõ felelõsségi rendet is.
<br>Ajánlatkérõ ajánlati felhívását és indokolását a közbeszerzésekrõl szóló 1995. évi XL. törvény rendelkezéseire alapozta, ezért a Döntõbizottság elnöke hiánypótlásra hívta fel. A hiánypótlásra 2004. május 11-én került sor, az ekkor megküldött ajánlati felhívásban és indokolásban ajánlatkérõ már a hatályos 2003. évi CXXIX. törvény (továbbiakban: Kbt.) 125. § (3) bekezdés a) pontjára alapította a választott eljárásfajta alkalmazását.
<br>Ajánlatkérõ az eljárásfajta választásának indokaként elõadta, hogy a kivitelezés során jelentõs többletköltségeket eredményezett a már meglévõ épület feltárása során nem várt, így elõre nem tervezhetõ többletanyag- és -munkaigény. Ezek a következõk:
<br>- külsõ fõfal alapmélysége a tervezett 1,5 m helyett 2,6 m
<br>- földszinti aljzatbetont teljes egészében fel kellett bontani, padlószint-különbségei, valamint talajnedvesség és hõszigetelés hiánya miatt és ezt pótlólag el kellett végezni.
<br>- a megmaradó külsõ fal bodrogkeresztúri üreges blokkokból készült, mely hõtechnikailag nem megfelelõ, külsõ fõfalak szigetelését el kellett végezni, ez vonatkozik az emeletre, a földszinten pedig a terméskõbõl készült fõfalat belülrõl kellett utólag szigetelni
<br>- el kellett bontani az összes vizes helyiség falait, mivel azok 1,5 m magasságban vizesek, salétromosak voltak
<br>- a megmaradó régi épület nyílászáróit az elõzetes tervekkel ellentétben egészében ki kellett cserélni,
<br>- a megmaradó régi épületnél részbeni vakolatjavítási munkálatokat terveztek, de annak teljes leverése, újbóli vakolása vált szükségessé.
<br>A Tondac cserép helyett a Mûemlékvédelmi Hivatal elõírásai miatt a költségesebb Bramac cserép beépítéshez voltak kénytelenek hozzájárulni.
<br>A mészhabarcsos kézi vakolás helyett a költségesebb LB- KNAUF vakolóanyag került felhasználásra, gépi vakolással.
<br>A régi épület megbontásánál jelentõs többletköltséget okozott az elõre gyártott épületszerkezeti elemek elhelyezése, a statikus tervezõ utólagos elõírása szerint (kiváltásokra, megerõsítésekre felhasznált anyagok, lakatosszerkezeti anyagok elhelyezése, beépítése).
<br>Az ajánlati felhívás a beszerzés tárgyát a következõk szerint határozza meg: "a korábban lefolytatott közbeszerzési eljárás eredményeképpen megkötött vállalkozási szerzõdésben nem szereplõ, elõre nem látott körülmények miatt szükségessé vált építési többlet-, illetve pótmunkák elvégzése". 
<br>A felhívás a teljesítési határidõt 2004. május 26-ában jelölte meg. 
<br>Az ajánlattételi határidõ 2004. május 10-e volt.
<br>A felhívás szerint az elsõ tárgyalás idõpontja 2004. május 11., a tárgyalások számát ajánlatkérõ nem korlátozta, az eredményhirdetés idejét pedig az utolsó tárgyalás idõpontjában jelölte meg. A felhívás szerint a szerzõdés megkötésére - eredményes eljárás esetén - az eredményhirdetést követõ naptól számított 8. napon kerül sor.
<br>Az ajánlatkérõ a felhívásban meghatározta az alkalmasság igazolására kért dokumentumokat és az alkalmatlansági követelményeket, az ajánlat elbírálásának szempontját.
<br>Dokumentációt ajánlatkérõ külön nem biztosított, az ajánlattétel mûszaki tartalmát az építési napló bejegyzéseire és az eredeti ajánlatba csatolt tételes költségvetésre alapították.
<br>A felhívásban foglaltaknak megfelelõen 2004. május 10-én az ajánlattevõ benyújtotta ajánlatát, ellenszolgáltatásként nettó 9 445 779 Ft-ot jelölt meg.
<br>2004. május 11. napján sor került az elsõ tárgyalásra, ekkor az ajánlatkérõ nyilatkozott arra vonatkozóan, hogy az ajánlatot érvényesnek, az ajánlattevõt alkalmasnak minõsítette, de az ajánlati felhívás módosítására tekintettel még egy tárgyalási fordulót tartott.
<br>Az utolsó tárgyalásra és az eredményhirdetésre 2004. május 13-án került sor. A felek a szerzõdést 2004. május 21-én megkötötték.
<br>A Döntõbizottság elnöke 2004. május 18-án kezdeményezett jogorvoslati eljárást ajánlatkérõ közbeszerzési eljárása ellen.
<br>A kezdeményezõ irat indokolása szerint a rendelkezésre álló iratok alapján a Kbt. 125. § (3) bekezdés a) pontjában foglalt feltételek fennállása nem állapítható meg egyértelmûen.
<br>Ennek alapján indítványozta a közbeszerzési eljárás jogalapjának, illetve az ajánlati felhívás jogszerûségének a vizsgálatát.
<br>Ajánlatkérõ érdemi észrevételében kérte a jogorvoslati eljárás megszüntetését. Álláspontja szerint az eljárása jogszerû, a választott tárgyalásos eljárás alkalmazását a csatolt dokumentumok igazolják.
<br>- A kivitelezési munkák elõrehaladtával a korábban megkötött szerzõdésben nem szereplõ építési munkák váltak szükségessé, ezek elõre nem voltak láthatóak.
<br>- A kiegészítõ munkák feltétlenül szükségesek az építési beruházás befejezéséhez, ezek elvégzése nélkül rendeltetésszerûen nem használható az építmény.
<br>- A kiegészítõ beruházást jelentõs nehézség nélkül nem lehet elválasztani a korábbi beruházástól (gyakorlatilag az építési munkák befejezésérõl van szó).
<br>- A kiegészítõ beruházásra vonatkozó vállalkozási szerzõdést is a Tokaj-Épszolg Kft.-vel kötötték.
<br>- A 2003. december 4-én megkötött eredeti szerzõdés nettó vállalkozási díja 36 253 536 Ft volt. A kiegészítõ beruházás becsült értéke, mely nettó 9 millió forint körüli, nem haladja meg az eredeti beruházás értékének a felét. 
<br>Ajánlatkérõ álláspontja szerint a tárgyalásos eljárás alkalmazásának összes feltétele fennáll és együttesen teljesül, ezért az eljárásfajta alkalmazására jogszerûen került sor.
<br>Ajánlatkérõ a tárgyaláson tett szóbeli nyilatkozatában kiegészítette a tájékoztatójában foglaltakat az alábbiakkal:
<br>A régi épületre vonatkozó tervekkel ajánlatkérõ nem rendelkezett. Az általánostól eltérõ alapmélység a kivitelezés során derült ki. Tekintettel arra, hogy a meglévõ épülethez kívántak hozzáépíteni, kénytelenek voltak igazodni a meglévõ épület ezen adottságához.
<br>Az eredeti szerzõdés szerint csupán burkolat felújítására került volna sor, az aljzatra egy betonréteg felvitelét tervezték. A kivitelezés során megállapításra került, hogy sem hõ, sem pedig nedvesség elleni szigeteléssel nem rendelkezik az aljzat. A felújítás során a szigetelés elvégzését szabvány írja elõ, ezért nem tehették meg, hogy nem végzik el ezen munkálatokat.
<br>A megmaradó külsõ falak hõtechnikai tulajdonságai tekintetében elõzetes információval nem rendelkezett ajánlatkérõ, a hõszigetelés szintén mûszaki követelményként jelentkezett.
<br>A megmaradó épület válaszfalai "talajra lettek rakva" nem rendelkeztek alappal és szigeteléssel sem. Ezért alapot kellett készíteni, újra kellett építeni a válaszfalakat.
<br>Az utcafronti nyílászárókat nem kívánta ajánlatkérõ kicseréltetni. Az átépítés során azonban megállapításra került, hogy a nyílászárók az újrabeépítésre nem alkalmasak, azok korhadtak.
<br>A megmaradó régi épület sokrétegû vakolattal, anyaghiányos mészhabarccsal volt fedett. A vakolat lekaparása során az több helyen leomlott.
<br>A Tondac cserép helyett a Mûemlékvédelmi Hivatal elõírásai miatt a költségesebb Bramac cserép beépítéshez voltak kénytelenek hozzájárulni.
<br>Tekintettel arra, hogy igen vastag vakolatot kellett felvinni a mennyezetre, ezért kivitelezõ döntése alapján került sor a mészhabarcsos kézi vakolás helyett a költségesebb LB-KNAUF vakolóanyag alkalmazására, gépi vakolással.
<br>A lépcsõházon nyílások kialakításra került sor. Az eredeti tervektõl eltérõen a födémszerkezet megmaradt. A fõfalat kiváltó tartógerendákat kellett beépíteni. A lakatosszerkezeti elemek kimaradtak a községvetési kiírásból. A meglévõket nem lehetett visszaépíteni, ezért ezeket le kellett gyártani.
<br>A Döntõbizottság a közbeszerzési eljárásban keletkezett iratok, ajánlatkérõ nyilatkozatai alapján megállapította, hogy az ajánlatkérõ közbeszerzési eljárása ellen kezdeményezett jogorvoslati eljárás megalapozott.
<br>A Kbt. 246. § (1) bekezdése szerint a közbeszerzési eljárás nyílt, meghívásos vagy tárgyalásos eljárás lehet. Tárgyalásos eljárást csak akkor lehet alkalmazni, ha azt e fejezet megengedi.
<br>A Döntõbizottság megállapította, hogy a beszerzési érték a nemzeti értékhatárt meghaladja a közösségi értékhatárt azonban nem éri el, melyre tekintettel a Kbt. 257. § (1) bekezdésében írtak alapján a hirdetmény nélküli tárgyalásos eljárásra a IV. fejezet 6. címének szabályait [125- 128. §, 131-135. §, ideértve a 41. § (5) bekezdését is] kell a beszerzés értékére tekintettel megfelelõen alkalmazni.
<br>A Kbt. 125. §-a határozza meg a hirdetmény közzététele nélküli tárgyalásos közbeszerzési eljárások fajtáit.
<br>Az ajánlatkérõ által választott hirdetmény közzététele nélküli tárgyalásos eljárásfajta feltételeit a KM. 125. § (3) bekezdés a) pontja rögzíti, a következõk szerint: Az ajánlatkérõ hirdetmény nélküli tárgyalásos eljárást alkalmazhat építési beruházás vagy szolgáltatás megrendelése esetében, ha a korábban megkötött szerzõdésben nem szereplõ, de elõre nem látható körülmények miatt kiegészítõ építési beruházás, illetõleg szolgáltatás megrendelése szükséges az építési beruházás, illetõleg a szolgáltatás teljesítéséhez, feltéve hogy a kiegészítõ építési beruházást, illetõleg szolgáltatást mûszaki vagy gazdasági okok miatt az ajánlatkérõt érintõ jelentõs nehézség nélkül nem lehet elválasztani a korábbi szerzõdéstõl vagy ha a kiegészítõ építési beruházás, illetõleg szolgáltatás elválasztható, de feltétlenül szükséges az építési beruházás- illetõleg a szolgáltatásteljesítéshez, az ilyen kiegészítõ építési beruházásra, illetõleg szolgáltatásra irányuló - a korábbi nyertes ajánlattevõvel kötött - szerzõdés, illetõleg szerzõdések becsült összértéke azonban nem haladhatja meg az eredeti építési beruházás, illetõleg szolgáltatás értékének felét.
<br>A Kbt. hivatkozott rendelkezése több feltétel együttes meglétéhez köti ezen eljárásfajta alkalmazását.
<br>Ha egy már lezárult közbeszerzési eljárás eredményeként megkötött szerzõdés teljesítése, az eredeti feltételek szerint nem lehetséges, és a teljesítés csak akkor válik lehetõvé, ha további munkát végeznek. Ez a többletmunka az eredetileg megajánlottól szét nem választható (vagy elválasztható, de feltétlenül szükséges a teljesítéshez) és olyan, amelynek a teljesítéshez való szükségessége a szerzõdés megkötésekor nem volt elõre látható, nem volt elõre tudható. Az elõzõek mellett további feltétel, hogy a kiegészítõ építési beruházásra a korábbi nyertes ajánlattevõvel kötött szerzõdés becsült összértéke nem haladhatja meg az eredeti építési beruházás értékének felét.
<br>A Döntõbizottság a következõ indokokra tekintettel megállapította, hogy a beszerzés tárgya tekintetében minden részletre kiterjedõen nem áll fenn a Kbt. hivatkozott szakaszában megkövetelt elõre nem láthatóság feltétele.
<br>Az eredeti, 2003 novemberében megkezdett közbeszerzési eljárásban az ajánlattétel alapja a Bodonyi Építész Kft. engedélyezési tervdokumentációja volt, amelyre az építésügyi hatóság 2003. november 17-én megadta az építési engedélyt. Az engedély kiadása során a Mûemlékvédelmi Hivatal nem adott állásfoglalást, az iratok szerint erre késõbb sem került sor.
<br>Az engedélyezési terv szerint az alacsony hajlású (17-20°) tetõ fedése hornyolt cserépfedéssel készül, a költségvetési kiírás szerint ennek a típusa Tondac tetõcserép.
<br>A meglévõ ablakok vonatkozásában a tervek felújítást tartalmaztak, míg a vakolatok javítása 5% alatti mértékû pótlást feltételezett.
<br>A kiviteli terveket 2003 decemberében - a kivitelezõvel történt szerzõdéskötést követõen - szintén a Bodonyi Építész Kft. készítette. A tetõcserép vonatkozásában a hajlásszög változatlan maradt, de a cserép gyártmányában a tervezõ már a Bramac római tetõcserepet jelölte meg.
<br>A kivitelezés folyamán az építési napló bejegyzései és levelezési iratok utalnak arra, hogy a régi épület alapozási síkját a feltételezettõl nagyobb mélységben találták, a vakolat több helyen magától is levált, így pótlásának mértéke meghaladta a tervezettet, továbbá a kibontott nyílászárók javítását a bevont alvállalkozó nem vállalta, helyette újólag való gyártást javasolt. Ugyancsak az építési napló tanúskodik arról, hogy a padlóburkolat és a falak szigetelését is el kívánják végeztetni.
<br>A fenti körülmények alapján az eredeti szerzõdés teljesítéséhez szükséges elõre nem látható feladatnak kell tekinteni az alapozási mélység növelését, a vakolatjavítás bõvülõ mennyiségét, a padlóburkolatok alatti szigetelések elkészítését, miután mindezekre csak a bontások során derült fény. Ugyanakkor az eredeti tervek is már alacsony hajlásszögû tetõt tartalmaztak, így a tervek szerinti hornyolt cserépfedés utólagos megváltoztatása mûszaki okokkal nem magyarázható. Az ajánlatkérõ hivatkozása a mûemlékvédelmi követelményre irattal nem volt igazolható, tehát a többletmunkát az ajánlatkérõi igény változása magyarázza.
<br>Ugyancsak elõre feltárható volt a válaszfalak átnedvesedése, a fõfalak hõszigetelésének hiánya, a nyílászárók állapota, a vakolási technológia változásából adódó eltérések és a nyílások bontásával együtt járó elõregyártott szerkezetek szükségessége.
<br>A Kbt. szabályozása a 3. § rendelkezése értelmében kógens. A hirdetmény nélküli tárgyalásos közbeszerzési eljárások - így a Kbt. 125. § (3) bekezdés a) pontja szerinti is - olyan kivételesen alkalmazható eljárásfajták, melyek igénybevételéhez szükséges a törvényi feltételek megléte, méghozzá a beszerzés egészére.
<br>A Kbt. kógens szabályozása nem teszi lehetõvé, hogy azon beszerzési igényt is ilyen eljárásfajta keretében elégítse ki ajánlatkérõ, amelynél a törvényi feltételek - a beszerzés egészére - nem állnak fenn. Jelen esetben pedig ez történt.
<br>A Döntõbizottság a fenti indokokat összességében értékelve megállapította a választott eljárásfajta törvényi feltételeinek a hiányát, a Kbt. 125. § (3) bekezdés a) pontjának a megsértését.
<br>A Döntõbizottság a Kbt. 318. §-ában biztosított jogkörében eljárva, a Kbt. 340. § (2) bekezdés e) pontja alapján a jogsértést megállapította, a 340. § (3) bekezdés e) pontja alapján döntött a bírság kiszabásáról.
<br>A Kbt. 340. § (3) bekezdés e) pontja alapján a Döntõbizottság "bírságot szabhat ki az e törvény szabályait megszegõ, illetõleg a nyilvánvaló jogsértés ismeretében szerzõdést kötõ szervezettel (személlyel), valamint a jogsértésért, illetõleg a szerzõdéskötésért felelõs személlyel, illetõleg a szervezettel jogviszonyban álló, a jogsértésért felelõs személlyel és szervezettel szemben". A Kbt. 341. § (3) bekezdése szerint a Döntõbizottság annak eldöntésében, hogy indokolt-e a bírság kiszabása, illetõleg a bírság összegének megállapításában az eset összes körülményét - így különösen a jogsérelem súlyát, a közbeszerzés tárgyát és értékét, a jogsértésnek a közbeszerzési eljárást lezáró döntésre gyakorolt befolyását, az e törvénybe ütközõ magatartás ismételt tanúsítását, a jogsértõnek az eljárást segítõ együttmûködõ magatartását - veszi figyelembe. A bírság összegének megállapításakor figyelembe kell venni azt is, ha a jogsértés nyilvánvalóan szándékos volt.
<br>A Kbt. 341. § (4) bekezdése szerint a bírság mértéke jelen esetben a közbeszerzés értékének legfeljebb harminc százaléka lehet.
<br> A Döntõbizottság a Kbt. 341. § (3) és (4) bekezdésében ismertetett szempontokat együttesen értékelve - figyelemmel a közbeszerzés értékére - döntött az 2 000 000 Ft bírság kiszabásáról.
<br>A Döntõbizottság a Kbt. 340. § (2) bekezdés h) pontja alapján rendelkezett az eljárási költségek viselésérõl.
<br>A bírósági jogorvoslatot a Kbt. 346. § (1) bekezdése biztosítja. 
<br>
<br>Budapest, 2004. június 28.
<br>
<br>Dr. Bátorligeti Márta s. k.,	Kalmárné Diósy Ildikó s. k.,
<br>közbeszerzési biztos	közbeszerzési biztos
<br>
<br>Dr. Engler Magdolna s. k.,
<br>közbeszerzési biztos
<br>
<br>A határozatot a bíróság elõtt keresettel támadták.
<br>
<br>
<br><br></body></html>