<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (4400/2004)
</h2>
<br>1024 Budapest, Margit krt. 85.
<br>Ikt.sz.: D.202/6/2004.
<br>
<br>Tárgy: a MASZER Rt. jogorvoslati kérelme a Heves Megyei Önkormányzat közbeszerzési eljárása ellen.
<br>
<br>A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi
<br>
<br>HATÁROZAT-ot:
<br>
<br>A Döntõbizottság a Magyar Épületszerelõ Részvénytársaság kérelmezõ által (1097 Budapest, Koppány u. 13-15., a továbbiakban: kérelmezõ) a Heves Megyei Önkormányzat (3300 Eger, Kossuth Lajos u. 9., a továbbiakban: ajánlatkérõ) "Eger, Mlinkó István Óvoda, Általános Iskola és Diákotthon bõvítése és rekonstrukciója" tárgyú közbeszerzési eljárása ellen benyújtott jogorvoslati kérelemnek helyt ad és megállapítja, hogy ajánlatkérõ megsértette a közbeszerzésekrõl szóló 1995. évi XL. törvény (továbbiakban: Kbt.) 44. § (8) bekezdésében foglalt rendelkezést, ezért megsemmisíti ajánlatkérõnek a kérelmezõt szerzõdés teljesítésére alkalmatlanná nyilvánító, valamint a közbeszerzési eljárásban ezt követõen hozott döntéseit.
<br>A Döntõbizottság ajánlatkérõvel szemben 1 000 000 Ft, azaz egymillió forint bírságot szab ki.
<br>Döntõbizottság kötelezi ajánlatkérõt, hogy a kérelmezõ részére a határozat kézhezvételétõl számított 15 napon belül 150 000 Ft, azaz egyszázötvenezer forint igazgatási szolgáltatási díjat fizessen meg.
<br>A Döntõbizottság kötelezi az ajánlatkérõt, hogy a bírságot a határozat kézbesítésétõl számított 15 napon belül a Közbeszerzések Tanácsa Magyar Államkincstár (MÁK) 10032000-01720361-00000000 számú számlájára fizesse be.
<br>A határozat ellen fellebbezésnek helye nincs. A határozat felülvizsgálatát annak kézbesítésétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.
<br>
<br>INDOKOLÁS
<br>
<br>A Döntõbizottság a közbeszerzési eljárásban keletkezett iratok, a felek beadványai és tárgyaláson tett nyilatkozatai alapján az alábbi tényállást állapította meg:
<br>Ajánlatkérõ elõminõsítési eljárás megindítására részvételi felhívást tett közzé a Közbeszerzési Értesítõ 2004. február 6-án megjelent 14. számában, a rendelkezõ részben meghatározott beszerzés tárgyában.
<br>Ajánlatkérõ a részvételi felhívás 9. pontjában határozta meg a jelentkezõk pénzügyi, gazdasági és mûszaki alkalmasságával szemben támasztott követelményeit. Ennek keretében elõírta a minõségbiztosítási rendszer - bármely nemzeti rendszerben akkreditált - tanúsító általi tanúsításának csatolását.
<br>A felhívás 10. b) pontjában a szerzõdés teljesítésére alkalmatlanná minõsítés szempontjait határozta meg, melyek között rögzítette, hogy a részvételre jelentkezõ alkalmatlan a szerzõdés teljesítésére, amennyiben nem rendelkezik minõségbiztosítási rendszer tanúsítványával.
<br>Ajánlatkérõ a felhívás 12. pontjában akként rendelkezett, hogy hiánypótlási lehetõséget nem biztosít.
<br>Ajánlatkérõ dokumentációt is összeállított, amely a részvételi jelentkezés formai elõírásait és mûszaki dokumentációt tartalmazott. (A jelen jogorvoslat tárgyával kapcsolatban többletinformációt nem tartalmazott.)
<br>A jelentkezõk kérdéseket intéztek ajánlatkérõhöz, melyeket ajánlatkérõ megválaszolt. Jelen jogorvoslat tárgyával kapcsolatos kérdés nem merült fel.
<br>A jelentkezési határidõre (2004. március 3.) 7 db részvételi jelentkezés érkezett, közöttük kérelmezõé is.
<br>Kérelmezõ részvételi jelentkezésének 117. oldalán található a TÜV Management Service GmbH által 2001. május 9-én kiállított 12 1009343/1 jegyzékszámú tanúsítvány. E szerint a Magyar Épületszerelõ Rt. építõipari fõvállalkozás, épületgépészeti szerelés, épületüzemeltetés és -karbantartás területeken minõségügyi rendszert vezetett be és mûködtet, amely megfelel a DIN EN ISO 9001:2000 szabvány követelményeinek. A tanúsítvány érvényes 2004. márciusig.
<br>Ajánlatkérõ a jelentkezések vizsgálatát követõen 2004. március 18-án kihirdette a részvételi szakasz eredményét, mely szerint kérelmezõ a szerzõdés teljesítésére alkalmatlan, tekintettel arra, hogy nem rendelkezik minõségbiztosítási rendszere érvényes tanúsításával. Ajánlatkérõ ezen döntésérõl 2004. március 19-án kelt levelében értesítette kérelmezõt, megjelölve benne az alkalmatlanná minõsítés indokát. E szerint kérelmezõ alkalmatlan a szerzõdés teljesítésére tekintettel arra, hogy a becsatolt tanúsítvány 2004. márciusig érvényes, tehát a részvételi jelentkezés határidejére (2004. március 3-ra) lejárt, így nem rendelkezik érvényes minõségbiztosítási rendszerre vonatkozó - bármely nemzeti rendszerben akkreditált - tanúsító általi tanúsításával.
<br>A további hat jelentkezõt ajánlattételre felhívta ajánlatkérõ.
<br>Kérelmezõ 2004. április 1-jén nyújtott be jogorvoslati kérelmet, melyben sérelmezte a részvételi szakaszt lezáró ajánlatkérõi döntést. Álláspontja szerint ajánlatkérõ döntése, mellyel a szerzõdés teljesítésére alkalmatlanná minõsítette, jogsértõ. Megítélése szerint ajánlatkérõ rosszul értelmezte a "2004. márciusig" kifejezést, ugyanis ez azt jelenti, hogy március hónapban a tanúsítvány még érvényes.
<br>Kérelmezõ, az álláspontjának alátámasztására mellékelte a tanúsító szervezet igazolását, mely szerint a tanúsítvány érvényessége a hónap utolsó napja, március 31.
<br>Kérte a Döntõbizottságot, hogy a folyamatban lévõ közbeszerzési eljárást függessze fel, és szólítsa fel ajánlatkérõt arra, hogy a kérelmezõt az eljárásba vonja be.
<br>A Döntõbizottság ideiglenes intézkedést nem alkalmazott, mert annak törvényi feltételei nem álltak fenn.
<br>Ajánlatkérõ észrevételében kérte a kérelem elutasítását.
<br>Álláspontja szerint a magyar nyelv szabályai szerint a "márciusig" kifejezés azt jelenti, hogy február utolsó napján a tanúsítvány érvényessége lejár. Tekintettel arra, hogy a jelentkezési határidõ 2004. március 3-a volt, ebben az idõpontban kérelmezõnek nem volt érvényes tanúsítványa, ezért döntése jogszerû.
<br>A jogorvoslati eljárás során tartott tárgyaláson tett nyilatkozatában ajánlatkérõ nem tartotta elfogadhatónak az ÉMI-TW Bayern Kft. vezetõje által kiadott értelmezõ nyilatkozatot, tekintettel arra, hogy a 2004. március 30-án kelt levélben "2004. márciusi érvényesség" kifejezés szerepel, míg a vitatott tanúsítvány szövegezése szerint a "tanúsítvány érvényes 2004. márciusig".
<br>Kérelmezõ a jogorvoslati eljárás során tartott tárgyaláson becsatolta az ÉMI - TOV Bayern Kft. 01788/1/2004. számú igazolását, amely tanúsítja, hogy 2004. március 17-19. között az ismétlõ- (tanúsító auditot lefolytatták, ennek alapján a kérelmezõnek a DIN EN ISO 9001:2000/DIN EN ISO 14001:1996 szabványkövetelmények szerint kiépített irányítási rendszere megfelelt. Egyben jelzi, hogy a tanúsítványt a 2004. 20. naptári héten fogják átadni.
<br>A Döntõbizottság a közbeszerzési eljárásban keletkezett iratok, a jogorvoslati kérelem, ajánlatkérõ érdemi észrevétele, valamint az érintetteknek a tárgyaláson tett nyilatkozatai alapján megállapította, hogy az ajánlatkérõ közbeszerzési eljárása ellen kezdeményezett jogorvoslati eljárás megalapozott.
<br>A Döntõbizottságnak a Kbt. 76. § (1) bekezdésében rögzített hatáskörében - a kérelem keretei között - abban a kérdésben kellett állást foglalnia, hogy ajánlatkérõ helyesen állapította-e meg, hogy a kérelmezõ 2001. május 9-én kiállított tanúsítványára tekintettel a részvételi jelentkezés benyújtási határidején, 2004. március 3-án nem rendelkezett minõségbiztosítási rendszere érvényes tanúsítványával.
<br>A Kbt. 63-64 §-ai a két szakaszból álló eljárások közös szabályait tartalmazzák. A Kbt. 63. § (1) bekezdése értelmében két szakaszból áll a nyílt elõminõsítési, a meghívásos és a hirdetmény közzétételével induló tárgyalásos eljárás.
<br>A 63. § (3) bekezdése elõírja, hogy a részvételi felhívásban a pénzügyi és gazdasági, valamint a mûszaki alkalmassággal foglalkozó 44. § (1)-(7) bekezdése alapján kell meghatározni az eljárásban történõ részvételre való alkalmasság igazolásának módját és megítélésének szempontjait, valamint hogy mely szempontokkal összefüggõ körülmények megléte, illetve hiánya, vagy azok milyen mértékû hiányossága miatt minõsíti majd az ajánlatkérõ a részvételre jelentkezõt a szerzõdés teljesítésére alkalmatlannak.
<br>A Kbt. 63. § (7) bekezdése alapján, a részvételi jelentkezésben az ajánlatkérõ által a részvételi felhívásban elõírt módon kell igazolni a részvételre jelentkezõnek a szerzõdés teljesítésére való pénzügyi, gazdasági és mûszaki alkalmasságát.
<br>A fentiekkel összhangban a Kbt. 44. § (8) bekezdés szerint az ajánlatkérõ az ajánlatok felbontását követõen az (1), (2) és (6) bekezdés szerinti adatok, tények és körülmények alapján dönt az ajánlattevõnek a szerzõdés teljesítésére való alkalmasságáról vagy alkalmatlanságáról, ennek során az igazolások eredetiségét is ellenõrizheti.
<br>Ajánlatkérõ a felhívásban és a dokumentációban a részvételre jelentkezõk számára követelményként - egyebek mellett - azt írta elõ, hogy csatolniuk kell a minõségbiztosítási rendszer - bármely nemzeti rendszerben akkreditált - tanúsító általi tanúsítását. Alkalmatlannak minõsíti ajánlatkérõ a részvételre jelentkezõt a szerzõdés teljesítésére, amennyiben "nem rendelkezik minõségbiztosítási rendszer tanúsítványával".
<br>Sem a részvételi felhívás, sem pedig a dokumentáció nem tartalmazott ezen tanúsítványra vonatkozó további elõírást, sem idõbeli, sem egyéb feltételt. Ebbõl következõen ajánlatkérõ nem határozta meg azt sem, hogy a tanúsítvány meglétét mely idõpontban kívánja vizsgálni.
<br>A kérelmezõ által a részvételi jelentkezéshez csatolt tanúsítványt ajánlatkérõ megvizsgálta, majd a szöveg értelmezését követõen arra a következtetésre jutott, hogy a részvételi jelentkezési határidõ lejártának idõpontjában, azaz 2004. március 3-án kérelmezõ nem rendelkezett érvényes minõségbiztosítási tanúsítvánnyal.
<br>A Döntõbizottság álláspontja szerint a tanúsítvány érvényességi idejének a fennállását, a részvételi jelentkezés elbírálásának, illetve az azt követõ eredményhirdetésnek az idõpontjában kell vizsgálni. A részvételi szakasz a március 18-ai eredményhirdetéssel zárult, tehát a kérelmezõ mindvégig rendelkezett érvényes minõségbiztosítási tanúsítvánnyal, melyet a bemutatott tanúsítvány igazolt, és ugyanezen tényt a kiállító által adott nyilatkozat is alátámaszt.
<br>A jogorvoslati eljárás során kérelmezõ által becsatolt, ÉMI-TÜV Bayern Kft. (mint a TÜV Süddeutschland Holding AG és az ÉMI Kht. leányvállalata) által 01949/1/04. számon adott nyilatkozat szerint ugyanis a 12 100 9343 sz. tanúsítványon feltüntetett 2004. márciusi érvényesség, a hatályos üzleti szabályzatuk szerint az érvényességi hónap utolsó napját, jelen esetben 2004. március 31-ét jelenti.
<br>Fentiekbõl következõen megállapítható, hogy ajánlatkérõ tévesen jutott arra a következtetésre, miszerint a kérelmezõ 2004. március 3-án nem rendelkezett minõségbiztosítási rendszerének érvényes tanúsításával, ezért a Kbt. 44. § (8) bekezdésében foglalt rendelkezést megsértve minõsítette kérelmezõt a szerzõdés teljesítésére alkalmatlannak.
<br>A Döntõbizottság a Kbt. 76. § (1) bekezdés c) pontjában biztosított jogkörében eljárva a Kbt. 88. § (1) bekezdés c) pontja alapján megsemmisítette ajánlatkérõ döntését, a d) pontja alapján a jogsértést megállapította, míg az f) pont alapján döntött a bírság kiszabásáról.
<br>A bírság kiszabásának alapvetõ elveit Kbt. 88. § (4) és (5) bekezdése a következõk szerint szabályozza.
<br>A bírság mértéke a közbeszerzés értékének legfeljebb harminc százaléka. A bírság összegét az eset összes körülményére - így különösen a jogsérelem súlyára, a közbeszerzés tárgyára és értékére, az eljárást segítõ együttmûködõ magatartására, az e törvénybe ütközõ magatartás ismételt tanúsítására - tekintettel kell megállapítani.
<br>A Döntõbizottság a fenti jogszabályhelyek figyelembevételével mérlegelési jogkörben eljárva a jogsértés reparálhatóságára is tekintettel nem ítélte indokoltnak a magasabb összegû bírság kiszabását.
<br>A Döntõbizottság a költségek viselésérõl a Kbt. 88. § (1) bekezdés h) pontja alapján döntött.
<br>A bírósági jogorvoslatot a Kbt. 89. § (1) bekezdése biztosítja.
<br>
<br>Budapest, 2004. április 29.
<br>
<br>Dr. Bátorligeti Márta s. k., Beckné Erdei Beáta s. k.,
<br>közbeszerzési biztos közbeszerzési biztos
<br>
<br>Kalmárné Diósy Ildikó s. k.,
<br>közbeszerzési biztos
<br>
<br>A határozatot a bíróság elõtt keresettel támadták.
<br>
<br>
<br><br></body></html>