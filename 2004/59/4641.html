<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (4641/2004)
</h2>
<br>1024 Budapest, Margit krt. 85.
<br>Ikt.sz.: D.217/3/2004.
<br>
<br>Tárgy: a Goldex Security Kft. jogorvoslati kérelme a Miniszterelnökség Közbeszerzési és Gazdasági Igazgatósága közbeszerzési eljárása ellen.
<br>
<br>A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi
<br>
<br>HATÁROZAT-ot:
<br>
<br>A Döntõbizottság a Goldex Security Kft. (1089 Budapest, Orczy út 32., a továbbiakban: kérelmezõ) által a Miniszterelnökség Közbeszerzési és Gazdasági Igazgatósága (1357 Budapest, Pf. 2, továbbiakban: ajánlatkérõ) "az MKGI kezelésében lévõ egyes irodaépületek teljes körû élõerõs õrzés-védelme 10 000 m2-en" tárgyú közbeszerzési eljárása ellen benyújtott jogorvoslati kérelmét elutasítja.
<br>A határozat ellen fellebbezésnek helye nincs. A határozat felülvizsgálatát annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani.
<br>
<br>INDOKOLÁS
<br>
<br>A kérelmezõ 2004. április 9-én jogorvoslati kérelmet nyújtott be a Döntõbizottsághoz, melyben kérte a rendelkezõ részben meghatározott tárgyú közbeszerzési eljárásnak a kivizsgálását, mert álláspontja szerint ajánlatkérõ megsértette a közbeszerzésekrõl szóló 1995. évi XL. törvény (a továbbiakban: Kbt.) rendelkezéseit. Ajánlatkérõ figyelmen kívül hagyta a bírálat során a vonatkozó Személy-, Vagyonvédelmi és Magánnyomozói Szakmai Kamaráról szóló 1998. évi IV. törvény 2. §-ában írt rendelkezést, amely szerint a vagyonvédelmi tevékenységet kizárólag fõtevékenységként lehet régezni. A nyertes P. DUSSMANN Szolgáltató Kft. fõtevékenysége ugyanis nem személy- és vagyonvédelem, hanem takarítás, tisztítás.
<br>Álláspontja szerint az ajánlatkérõnek a nyertest az eljárásból ki kellett volna zárni, mert nem a - kiírás szerinti - Személy-, Vagyonvédelmi és Magánnyomozói Szakmai Kamara, hanem a Budapesti Kézmûves Szakmai Kamara tagja. Megítélése szerint a nyertes árajánlata irreálisan alacsony volt, ennek ellenére az ajánlatkérõ nem kért tõle írásban magyarázatot, így megsértette a Kbt. 57. § (2) bekezdését.
<br>A Kbt. 80. § (1) bekezdése tartalmazza a kérelemben kötelezõen megjelölendõ adatokat, valamint a 80. § (2) bekezdése elõírja, hogy a bizottság kérelemre indult eljárásáért - az eljárás megindításakor - 150 000 Ft igazgatási szolgáltatási díjat kell fizetni.
<br>A Döntõbizottság a kérelmezõt 2004. április 9-én hiánypótlásra hívta fel a Kbt. 80. § (1) bekezdés c), d), e), f) és g) pontja szerinti körülményekre és a Kbt. 80. § (2) bekezdése szerinti igazgatási szolgáltatási díjra vonatkozóan azzal, hogy amennyiben a hiánypótlásnak 5 napon belül nem tesz eleget, úgy a Döntõbizottság a jogorvoslati kérelmet a Kbt. 80. § (4) bekezdése alapján elutasítja.
<br>A kérelmezõ a hiánypótlásra történõ felhívást 2004. április 16-án átvette.
<br>Az 5 napos hiánypótlási határidõ 2004. április 21-én lejárt, a kérelmezõ hiánypótlási kötelezettségének nem tett eleget.
<br>A Kbt. 80. § (4) bekezdése szerint, ha a bizottság megállapítja, hogy a (3) bekezdés szerinti hiánypótlást nem teljesítették, a jogorvoslati kérelmet elutasítja.
<br>A fentiekre tekintettel a Döntõbizottság a kérelmezõ jogorvoslati kérelmét a Kbt. 80. § (4) bekezdése alapján elutasította.
<br>A bírósági jogorvoslatot a Kbt. 80. § (4) bekezdése és a 89. § (1) bekezdése biztosítja.
<br>
<br>Budapest, 2004. április 28.
<br>
<br>Dr. Varga László s. k., Székelyné Bihari Mária s. k.,
<br>közbeszerzési biztos közbeszerzési biztos
<br>
<br>Dr. Nagy Gizella s. k.,
<br>közbeszerzési biztos
<br>
<br>
<br><br></body></html>