<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>FÕVÁROSI BÍRÓSÁG (1113/2004)
</h2>
<br>25.K.31.954/2003/9. szám
<br>
<br>A bíróság a dr. Bodrog Melánia Ildikó jogtanácsos által képviselt Állami Privatizációs és Vagyonkezelõ Rt. (1133 Budapest, Pozsonyi út 56.) felperesnek a dr. Nagy Gizella jogtanácsos által képviselt Közbeszerzések Tanácsa Közbeszerzési Döntõbizottság (1024 Budapest, Margit körút 85.) alperes ellen - közbeszerzési ügyben hozott közigazgatási határozat (hivatkozási szám: D/249/14/2003.) felülvizsgálata iránti perében, amely perbe a dr. Deák Krisztina ügyvéd (7100 Szekszárd, Jókai u. 22. fszt. 1-2.) által képviselt Rex Terra Építõipari Fõvállalkozó és Környezetvédelmi Szolgáltató Kft. (6400 Kiskunhalas, Szilárdy Á. u.) beavatkozó a perbe az alperes pernyertességének elõmozdítása érdekében beavatkozott - tárgyaláson kívül -, meghozta a következõ
<br>
<br>ÍTELETET:
<br>
<br>A bíróság a felperes keresetét elutasítja.
<br>Kötelezi a bíróság a felperest, hogy 15 nap alatt fizessen meg az alperesnek 30 000 forint, azaz harmincezer forint perköltséget.
<br>A kereseti illetéket az állam viseli.
<br>Az ítélet ellen a kézbesítéstõl számított 8 nap alatt fellebbezésnek van helye, amelyet ennél a bíróságnál kell a Fõvárosi Ítélõtáblához elõterjeszteni.
<br>
<br>INDOKOLÁS
<br>
<br>Felperes, mint ajánlatkérõ 2003. január 29. napján ajánlati felhívást tett közzé nyílt közbeszerzési eljárás megindítására. A közbeszerzés tárgya Mezõkövesd külterület 603 ha összterületû volt szovjet repülõtér szennyezett területeire vonatkozó "környezeti állapot részletes tényfeltárási terv", "mûszaki beavatkozási terv" és "környezeti monitoringterv" elkészítése, engedélyeztetése, valamint "a szennyezõ forrást jelentõ mûtárgyak lebontása" volt.
<br>Felperes a rész-, illetve a többváltozatú ajánlattétel lehetõségét kizárta.
<br>Felperes ajánlati felhívásának 16. pontja az ajánlatok tartalmi és formai követelményeit határozta meg. A 16. i) pont elõírta, hogy az ajánlattevõ nyilatkozzon az ajánlati dokumentációban szereplõ részletes szerzõdési feltételek tartalmának elfogadásáról.
<br>A 16. m) pont azt írta elõ, hogy az ajánlattevõ az ajánlatához csatolt mûszaki tartalomban ütemtervet és a munkák elvégzésérõl részletes vázlatot mutasson be, valamint mûszakilag és pénzügyileg fajlagosan értékelhetõen adja meg a munka elvégzésének módját és az elvégzendõ mûveletek, vizsgálatok mennyiségét.
<br>Felperesi ajánlatkérõ dokumentációjában meghatározta az ajánlatokkal szemben támasztott további tartalmi és formai követelményeit, valamint ez tartalmazta az ajánlatkérõ által készített szerzõdéstervezetet is.
<br>A dokumentációban - a környezeti állapotról elõzetesen elvégzett tényfeltárást követõen - azt a tájékoztatást adta, hogy a repülõtéren 4 db felszín alatti 1000 köbméter térfogatú tartály ismert, de nem kizárt további kisebb tartályok elõfordulása. Közölte, hogy a három felmért terület valamennyi tartályát ki kell tisztítani. Az ismertté vált tartályokban levõ veszélyes hulladék mennyisége körülbelül 100 köbméter.
<br>A dokumentáció tartalmazza a vállalkozási szerzõdéstervezetet is. Ebben elõírta, hogy a szerzõdés mellékletét képezi az ajánlat, valamint azt is, hogy a vállalkozó által tett ajánlat elválaszthatatlan része a feladat-végrehajtási ütemterv és a tételes pénzügyi-mûszaki részletezés.
<br>A szerzõdéstervezet 2.3. pontjában a vállalkozó kötelezettségeként rögzítette, hogy a szerzõdésben vállalt teljes munkáját az egyes munkaterületekre lebontott formában készített és az ajánlat részeként szereplõ "feladat-végrehajtási ütemterv"-ben és "tételes pénzügyi-mûszaki részletezés"-ben teljeskörûen kell bemutatnia.
<br>Az ajánlattételi határidõre - 2003. március 12-re - ajánlatot nyújtott be a VITUKI-Innosystem Kft., a Kristály '99 Kft., az Enviroinvest Kft., a MÉK Közös Vállalat, a Pyrus-Rumpold Rt., a Terra-Vita Kft., az ELGOSCAR-2000 Kft., a BIOKÖR Kft., a Multigrade Kft., a Hidroép-Kovács Kft. és a Rex Terra Kft.
<br>Felperes 2003. május 9. napján kihirdette a közbeszerzési eljárást lezáró döntését. Az eljárás nyertese a VITUKI-Inno system Kft. lett, az õt követõ legkedvezõbb ajánlattevõnek az Enviroinvest Kft.-t választották.
<br>Felperesi ajánlatkérõ 2003. május 19. napján az eljárás nyertesének nyilvánított gazdálkodószervezettel megkötötte a vállalkozási szerzõdést.
<br>Az alperes a Rex Terra Kft. ajánlattevõ - beavatkozó - jogorvoslati kérelmére jogorvoslati eljárást folytatott le. A 2003. június 20. napján kelt, D/249/14/2003. számú határozatában - a jogorvoslati kérelemnek részben helyt adva - megállapította, hogy felperes az ajánlati felhívásban, illetõleg a dokumentációban a tartályokra, valamint a munkaterületekre bontással kapcsolatos követelményeknek meg nem felelõ VITUKI-Innosystem Kft. ajánlatát nem nyilvánította érvénytelenné, ezáltal nem zárta ki az eljárás további szakaszából, megszegte a Kbt. 52. § (2) bekezdés d) pontjára figyelemmel a Kbt. 52. § (1) bekezdését. Megállapította továbbá, hogy felperes érvénytelen ajánlattevõt hirdetett ki az eljárás nyertesének, ezáltal megsértette a Kbt. 59. § (1) bekezdését is. Ezen jogsértésekre figyelemmel az alperes az ajánlatkérõt - a Kbt. 76. § (1) bekezdés c) pontjában meghatározott jogkörében eljárva - a Kbt. 88. § (1) bekezdés f) pontja alapján 1 500 000 forint bírsággal sújtotta, egyben kötelezte 150 000 forint igazgatási szolgáltatási díj megfizetésére.
<br>Az alperes határozatában azt is megállapította, hogy a Rex Terra Kft., a MÉK Közös Vállalat és az Enviroinvest Kft. ajánlata - a felperes döntésével ellentétben - érvényes.
<br>Felperes jogszabálysértésre hivatkozással kérte a határozat bírósági felülvizsgálatát, ennek körében a határozat megváltoztatását, a kiszabott bírság mellõzését és az igazgatási szolgáltatási díj visszafizetését. Perköltségre igényt tartott.
<br>Kérte annak megállapítását, hogy a Rex Terra Kft. ajánlata érvénytelen, a VITUKI-Innosystem ajánlata érvényes, valamint azt, hogy felperes a közbeszerzési eljárás során nem sértette meg az alperesi határozat rendelkezõ részében megjelölt jogszabályokat.
<br>Keresete indokául elõadta, hogy a Rex Terra Kft. beavatkozó ajánlatát azért nyilvánította érvénytelenné, mert az nem felelt meg az ajánlati felhívás 16. m) pontjában írtaknak.
<br>Elõadta, hogy a Rex Terra Kft. ajánlatában a vezetéktisztítás során keletkezõ veszélyes hulladék ártalmatlanításának, valamint a vezeték elbontásának mértékegységei összevonásra kerültek, folyóméterben került megjelölésre a tömeg és a hossz mértékegysége helyett.
<br>Kiemelte, hogy az ajánlat érvénytelenségének további indokául az szolgált, hogy a vezetéktisztítás során keletkezõ veszélyes hulladék ártalmatlanításra az ajánlattevõ sem mennyiséget, sem árat nem adott meg. Utalt arra, hogy a vezetékek bontásakor keletkezõ veszélyes hulladék mennyisége csak a tisztítási technológia üzemeltetését követõen állapítható meg pontosan, ezt a kiírásban meghatározni nem lehet, azonban a hulladék mennyiségét a költségek meghatározása miatt meg lehet és meg is kell becsülni, ahogy ezt a többi pályázó is megtette. Elõadta, hogy felperes a repülõtéren helyszíni bejárást tartott, melyen a Rex Terra Kft. képviselõje részt vett, azonban a hulladék ártalmatlanításával kapcsolatban kérdést nem tett fel.
<br>Felperes a nyertessé nyilvánított kft. pályázatával kapcsolatban elõadta, hogy az alperesi megállapítással ellentétben, az ajánlatban szereplõ pénzügyi részletezés munkaterületekre történõ bontásban készült. Álláspontja szerint a VITUKI-Innosystem Kft. ajánlatának 25. oldalán lévõ táblázatból egyértelmûen megállapítható, hogy az ajánlattevõ melyik részterületen, hány darab és milyen jellegû fúrást kíván lemélyíteni, utóbbi a légi fotótérképen is feltüntetésre került.
<br>Nem értett egyet azon alperesi megállapítással, miszerint a nyertes ajánlata a bontási, tisztítási, valamint a járulékos munkák vonatkozásában munkaterületenkénti tagolást nem tartalmaz. Álláspontja szerint a bontási, tisztítási munkákat - a dokumentációban meghatározott három részterület közül - csak a "központi üzemanyagtároló" területén kell elvégezni, ez a feladat csak ezt a területet érinti, így a feladatok vonatkozásában részterületekre történõ bontásnak nincsen értelme.
<br>Azon alperesi megállapításra, miszerint a nyertes ajánlattevõ a fúrások számát, mélységét, a laboratóriumi vizsgálatokat területenkénti bontásban adta meg - mely önmagában még nem elégíti ki az ajánlatkérõ elõ írását -, felperes elõadta, hogy tényfeltárás miatt szerepeltek az ajánlatban a fúrások, analitikai vizsgálatok.
<br>Ugyancsak vitatta alperes megállapítását a tartályokra tett ajánlat érvénytelensége kapcsán, elõadta, hogy a nyertes pályázó ajánlatának 33. oldalán 1000 köbméteres tartályokra is adott ajánlatot, melyet tájékoztató jelleggel adott meg.
<br>Az alperes nyilatkozatában kérte a kereset elutasítását és felperes perköltségben marasztalását.
<br>Álláspontja szerint az ügy tényállását megalapozottan állapította meg, minek alapján jogszerûen hozta meg azt a döntését, miszerint felperes megsértette a Kbt. rendelkezéseit, ami miatt bírsággal sújtotta.
<br>Alperes fenntartotta határozatában foglalt indokait. Álláspontja szerint a nyertes ajánlata vonatkozásában két érvénytelenségi ok is megállapítható. A nyertes ajánlattevõ - a dokumentációban meghatározott 4 darab 301-700 köbméteres tartály bontására tett ajánlatot. Az ajánlati kötöttség elvére figyelemmel, felperesnek ezen ok miatt érvénytelenné kellett volna nyilvánítania az ajánlatot. Ezzel kapcsolatban utalt arra, hogy a nyertes pályázó ajánlatában tájékoztató jelleggel hatféle méretre közölt egységárat, azonban csak a 301-700 köbméteres tartálynál jelölt meg mennyiséget, így erre tett csak ajánlatot.
<br>Alperes álláspontja szerint abból az okból is érvénytelen a VITUKI-Innosystem Kft. ajánlata, hogy a feladat-végrehajtási ütemtervet és a tételes pénzügyi, mûszaki részletezést nem munkaterületekre lebontott formában készítette el. Ezen kötelezettségét a dokumentáció részét képezõ szerzõdéstervezet 2.3. pontja írta elõ. Az a körülmény, hogy a feltáró fúrások számát, mélységét, a laboratóriumi vizsgálatokat területenkénti bontásban adta meg az ajánlattevõ, az ajánlatkérõ elõ írását nem elégíti ki. Ajánlatkérõ ugyanis a feladat-végrehajtási ütemterv és a tételes pénzügyi, mûszaki részletezést kérte ilyen bontásban. Hivatkozott arra is, hogy a nyertes ajánlata a bontási, tisztítási, valamint a járulékos munkák vonatkozásában nem tartalmaz munkaterületenkénti tagolást.
<br>Alperes a beavatkozó ajánlatának érvényességével kapcsolatban elõadta, hogy a közbeszerzés jellege miatt, amikor a felhívás és a dokumentáció alapján egyértelmûen és pontosan nem állapítható meg minden egyes munkafolyamat, illetve annak mennyisége, akkor a fajlagosan értékelhetõség követelményének megfelel az az ajánlat, amelyben nyomon követhetõek a munkafolyamatok és megállapítható azok ellenértéke. Így nem szükséges valamennyi munkafolyamatrész különválasztása, mennyiség megadása, elfogadhatónak tartja olyan munkafolyamatok összevonását, melyek mértékegységei egyébként eltérõek.
<br>A beavatkozó csatlakozott az alperes határozatában és nyilatkozatában elõadottakhoz. Kérte felperes keresetének elutasítását. Osztotta az alperesnek a nyertes ajánlattevõ ajánlatának érvénytelensége körében tett megállapításait. Kiemelte, hogy a nyertes ajánlattevõ sem bontotta meg az összes munkafolyamatot fajlagosan értékelhetõ módon, sõt a felperes által érvényesnek nyilvánított más pályázat is tartalmaz eltérõ munkák, illetve mértékegységek összevonását. Perköltséget nem igényelt.
<br>A vezetékekben lévõ veszélyes hulladékkal kapcsolatban álláspontja az, hogy felperes nem határozta meg a hulladék mennyiségét, holott a Kbt. egyértelmûen elõírja, hogy az ajánlatkérõnek kell a beruházás mûszaki tartalmát pontosan megadni, méghozzá olyan formában, hogy arra az ajánlattevõk egyenlõ eséllyel tehessenek ajánlatot.
<br>A felperes keresete nem alapos.
<br>A bíróság az alperes határozatának felülvizsgálata során az államigazgatási eljárás általános szabályairól szóló, többször módosított 1957. évi IV. törvény (Áe.) 72. §-ának (1) bekezdése alapján, a polgári perrendtartásról szóló, többször módosított 1952. évi III. törvény (Pp.) 324. §-ának (1) bekezdése szerint lefolytatott eljárásban, a kereseti kérelem és az ellenkérelem korlátai között kizárólag azt vizsgálhatja, hogy a határozat megfelel-e támadott rendelkezéseiben az anyagi és az eljárási szabályoknak.
<br>A bíróságnak a perben azt a jogkérdést kellett megítélnie, hogy a nyertesnek nyilvánított VITUKI-Innosystem Kft. ajánlata az alperes által megjelölt okok alapján érvénytelen-e, a beavatkozó ajánlata a felperes által megjelölt okok alapján érvényes-e és mindezekre tekintettel jogszabálysértõ-e a közigazgatási határozat.
<br>A bíróság a keresetlevél, az alperesi nyilatkozat, a felperes észrevételei, a beavatkozó elõadása, valamint a közigazgatási iratok alapján megállapított tényállásból kiindulva - figyelemmel arra, hogy a felek a Kbt. 91. § (3) bekezdése alapján a tárgyalás tartását nem kérték - tárgyaláson kívül meghozva, a következõre alapozta döntését.
<br>A közigazgatási határozat felülvizsgálata iránti perben a bíróság a Pp. 339. § (1) bekezdése alapján a közigazgatási határozat törvényességét vizsgálja. Eszerint a bíróság a perben nem a közbeszerzési eljárás törvényessége, vagy az eljárás során kötött szerzõdés érvényessége kérdésében foglal állást. A közbeszerzési eljárás jogszerûségét annyiban vizsgálja, amennyiben a közigazgatási határozat érinti. A határozat törvényességét a határozat meghozatalakor fennálló tényállás alapján kell megítélni. A közigazgatási perben csak a jogszabálysértõ határozat hatályon kívül helyezésére, vagy megváltoztatására kerülhet sor. A határozat megváltoztatására a törvény által megengedett esetekben akkor van lehetõség, ha a jogszabálysértés a bírósági eljárásban kiküszöbölhetõ.
<br>A bíróság mindenekelõtt rámutat arra, hogy a közbeszerzésekrõl szóló, többször módosított 1995. évi XL. törvény (a Kbt.) 33. § (1) bekezdése szerint az ajánlati felhívás tartalmát úgy kell meghatározni, hogy annak alapján az ajánlattevõk egyenlõ eséllyel megfelelõ ajánlatot tehessenek. A jogszabály ezen rendelkezése tehát az ajánlatkérõ feladatává teszi a felhívás pontos, egyértelmû meghatározását.
<br>Megjegyzi a bíróság, hogy a Kbt. 48. § (1) bekezdése is csak az ajánlatkérõ számára biztosítja az eredeti ajánlati felhívástól való eltérést abban az esetben, ha a Kbt. 33. § (1) bekezdésében foglalt követelményeknek megfelelõen a pályázati feltételeket utóbb módosítani kívánja. E törvényhely alapján ugyanis az ajánlatkérõ számára - az ajánlattételi határidõ lejártáig - lehetõvé teszi az ajánlati felhívásban, illetve a dokumentációban szereplõ feltételek módosítását.
<br>Ezen törvényi rendelkezésekkel szoros összefüggésben a Kbt. 43. § (1) bekezdése kimondja, hogy az ajánlattevõnek az ajánlati felhívásban, illetve a dokumentációban meghatározott tartalmi és formai követelményeknek megfelelõen kell ajánlatát elkészítenie. A közbeszerzési törvény kógens jellegébõl adódóan a jogszabályi rendelkezésektõl való eltérés abban az esetben sem lehetséges, ha az ajánlatkérõ nem a törvényi követelménynek megfelelõen az esélyegyenlõség biztosításával írja ki felhívását.
<br>A nyertes ajánlatának 33. oldala, valamint az ajánlatkérõ dokumentációjának 2.2.2. pontjának összevetésébõl megállapítható, hogy felperes négy darab 1000 köbméteres tartály bontására, tisztítására várt ajánlatot. Ezzel szemben a nyertes ajánlatának 33. oldalán az szerepel, hogy az ajánlattevõ hatféle méretben, külön tételsorokban tüntette fel a tartályok kiemelését, tisztítását, elszállítását. Mind a hatféle méretre közölte az egységárat, mennyiséget azonban csak a 301-700 köbméteres tartályok vonatkozásában tett. Ugyancsak ezen tartályok kapcsán jelölte meg nettó és bruttó árajánlatát. Ebbõl következõen a nyertesnek nyilvánított ajánlattevõ ilyen méretû tartályok bontására vállalt csak kötelezettséget.
<br>Elfogadta a bíróság alperes azon megállapítását, mely szerint az ajánlatkérõ elõ írása kötelezõ volt, melyet a nyertes pályázó nem tartott be.
<br>Utal arra a bíróság, hogy felperes sem a közigazgatási, sem a bírósági eljárás során nem vitatta, hogy a nyertes ajánlattevõ nem 1000 köbméteres tartályok tisztítására tett ajánlatot. Csupán azt adta elõ, hogy a helyszíni bejárás során végzett felmérései alapján azt állapította meg, hogy a felszín alatt 600-700 köbméteres tartályok fekszenek, melyekre részletes ajánlatot tett is. Ez azonban - a fentebb kifejtettek szerint - nem ad jogszerû alapot a felhívásban és a dokumentációban meghatározott feltételektõl eltérõ ajánlat benyújtására.
<br>Alperes a nyertes pályázó ajánlatát abból az okból is érvénytelenné nyilvánította, mely szerint a dokumentáció részét képezõ szerzõdés 2.3. pontjában írt munkaterületre tagolásnak meg nem felelõ ajánlatot tett. A szerzõdés ezen pontja szerint az ajánlatot tevõ vállalkozó arra vállalt kötelezettséget, hogy a szerzõdésben vállalt teljes munkát egyes munkaterületekre lebontott formában készített, az ajánlat részeként szereplõ feladat-végrehajtási ütemtervben, és tételes pénzügyi-mûszaki részletezésben teljeskörûen bemutatja.
<br>A fentiek helyes értelmezése alapján a nyertes ajánlattevõnek mind a feladat-végrehajtási ütemtervet, mind a tételes pénzügyi-mûszaki részletezést az egyes munkaterületekre lebontott formában kellett volna elkészítenie.
<br>A nyertes ajánlattevõ ajánlatának 31. és 33-35. oldalainak vizsgálatából kitûnik, hogy ajánlattevõ ajánlatát nem munkaterületre lebontott formában adta meg.
<br>A Kbt. 37. § (1) bekezdése értelmében az ajánlatkérõ által elkészített dokumentáció részét képezik a részletes szerzõdési feltételek. A Kbt. 43. § (1) bekezdése figyelembevételével az ajánlattevõnek olyan ajánlatot kell tennie, mely a dokumentáció részét képezõ szerzõdéstervezetben foglalt követelményeknek ugyancsak megfelel.
<br>Utal a bíróság arra, hogy felperes nem vitatta, hogy az ajánlattevõ ajánlatát nem munkaterületekre bontásban adta meg. Felperes e körben arra hivatkozott tévesen, hogy a nyertes ajánlattevõ ajánlata azért felel meg a jogszabályi követelményeknek, mert pályázatában a feltáró fúrások számát, mélységét, illetve a laboratóriumi vizsgálatokat egyébként területi bontásban adta meg.
<br>Figyelemmel arra, hogy a munkaterületekre bontást a szerzõdéstervezet a feladat-végrehajtási ütemterv és a pénzügyi- mûszaki részletezés vonatkozásában követelte meg, ezért felperes ezen elõadását a bíróság nem tudta elfogadni.
<br>Ugyancsak megjegyzi a bíróság, hogy alperes a nyertes ajánlatának érvénytelenségét nem a mûszakilag és pénzügyileg fajlagosan értékelhetõség követelményének be nem tartása miatt állapította meg, hanem a munkaterületre bontás vonatkozásában. E miatt a fajlagos értékelhetõség körében tett felperesi nyilatkozatot e vonatkozásban nem vizsgálta.
<br>Mindezekre figyelemmel a bíróság az alperessel egyezõen állapította meg a nyertes ajánlatának érvénytelenségét. Ennek következtében alperessel egyezõen állapította meg, hogy a nyertesnek nyilvánított ajánlat nem felel meg a felhívásban, illetõleg a dokumentációban meghatározott feltételeknek, amely így a Kbt. 52. § (2) bekezdés d) pontja alapján érvénytelen. Erre figyelemmel alperes helyesen állapította meg a Kbt. 59. § (1) bekezdésének felperes általi megsértését, vagyis azt, hogy az érvénytelen ajánlatra tekintettel felperesnek a közbeszerzési eljárás további szakaszából ki kellett volna zárnia az ajánlat tevõt.
<br>A beavatkozó ajánlatának alperes általi érvényessé nyilvánításával kapcsolatban a bíróság rámutat a Kbt. 33. § (1) bekezdésében írtakra, melynek értelmében az ajánlatkérõnek az ajánlati felhívás tartalmát úgy kell meghatároznia, hogy annak alapján az ajánlattevõk egyenlõ eséllyel, megfelelõ ajánlatot tehessenek.
<br>Felperes indokolása szerint a beavatkozó ajánlatát azért nyilvánította érvénytelennek, mert az nem felelt meg az ajánlati felhívás 16. m) pontjában írt mûszakilag és pénzügyileg fajlagosan értékelhetõség követelményének. Ugyanakkor a bíróság megállapította azt is, hogy felperes nem határozta meg, hogy mit ért a mûszakilag és pénzügyileg fajlagosan értékelhetõség követelmény alatt. Lényegében tehát felperes azért nyilvánította a beavatkozó pályázatát érvénytelennek, mert az nem felelt meg az elvárásainak. A Kbt. felhívott rendelkezése azonban az ajánlatkérõ feladatává teszi a felhívás pontos, egyértelmû meghatározását. Ebbõl következõen a bíróság álláspontja szerint nem lehet az ajánlattevõ terhére értékelni, illetõleg az ajánlatot érvénytelenné nyilvánítani azért, mert a felhívás nem kellõ egyértelmûséggel megfogalmazása miatt a pályázat nem felel meg az ajánlatkérõ elvárásainak. Az ajánlatkérõnek a felhívásban foglaltaknak megfelelõen kell ajánlatát elkészíteni, még akkor is, ha a felhívás tartalma nem fedi teljesen felperes elvárásait.
<br>Mindezekre figyelemmel, a bíróság az alperessel egyezõen állapította meg, hogy a beavatkozó ajánlata érvényes.
<br>A bíróság a kiszabott bírság kapcsán is a törvényességet vizsgálja, vagyis azt, hogy alperes a Kbt. rendelkezéseinek megfelelõen alkalmazta-e a Kbt. 88. § (1) bekezdés f) pontja szerinti jogkövetkezményt. E körben azt vizsgálja, hogy alperes a Kbt. 88. § (4) bekezdésében meghatározott összeghatárok között szabta-e ki a bírságot, illetve annak kiszabása során a Kbt. 88. § (5) bekezdésében megjelölt mérlegelési szempontokat figyelembe vette-e.
<br>Felperes keresetében azt kérte, hogy a bíróság mellõzze a kiszabott bírságot, mivel az eljárás során jogszabályt nem sértett. Figyelemmel azonban arra, hogy a bíróság az alperessel egyezõen állapította meg a jogsértést, ezért annak mellõzésére nincs lehetõség.
<br>Felperes olyan mérlegelési szempontra nem hivatkozott, amelyet az alperes jogsértõ módon nem vett figyelembe, így a bírság mérséklésére ez okból nincs mód.
<br>Mindezekre figyelemmel a bíróság megállapította, hogy alperes határozatának bírságra vonatkozó része sem jogszabálysértõ, ezért a közigazgatási határozat megváltoztatására nem látott lehetõséget.
<br>A fent kifejtettek alapján a bíróság megállapította, hogy az alperes határozata nem jogszabálysértõ, ezért felperes keresetét mint alaptalant, elutasította.
<br>A felperes pervesztes lett, ezért a bíróság a Pp. 78. § (1) bekezdése alapján kötelezte az alperes költségeinek viselésére. A perköltség meghatározásakor a bíróság a tárgyaláson kívül hozott határozatra tekintettel, különösen a képviselõk írásbeli nyilatkozatainak színvonalára, terjedelmére, számára, valamint az ügy bonyolultságára volt figyelemmel. Ezek alapján a bíróság a munkadíj összegét mérlegeléssel határozta meg.
<br>A beavatkozó perköltséget nem igényelt, ezért arról a bíráságnak a Pp. 78. § (2) bekezdése alapján nem kellett határoznia.
<br>A kereseti illeték viselésérõl a bíróság a költségmentesség alkalmazásáról szóló 6/1986. (VI. 26.) IM rendelet 13. § (2) bekezdése alapján határozott.
<br>Az ítélet elleni fellebbezés lehetõségét a Kbt. 92. §-a biztosítja.
<br>
<br>Budapest, 2003. december 16.
<br>
<br>Dr. Vitád-Eigner Beáta s. k.,
<br>bíró
<br><br></body></html>