<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>FÕVÁROSI BÍRÓSÁG (2339/2004)
</h2>
<br>25.K.31.489/2003/2.
<br>
<br>A bíróság a dr. Valovics Alfréd ügyvéd (2800 Tatabánya, Mártírok útja 81/A) által képviselt BIOGATE Hungary Trading Kft. (1114 Budapest, Bartók B. út 15/A) felperesnek a dr. Csitkei Mária jogtanácsos által képviselt Közbeszerzések Tanácsa Közbeszerzési Döntõbizottság (1024 Budapest, Margit körút 85.) alperes ellen - közbeszerzési ügyben hozott (hivatkozási szám: D.155/12/2003.) - közigazgatási határozat felülvizsgálata iránti perében, amely perbe a dr. Szerdahelyi Balázs ügyvéd (8220 Balatonalmádi, Töltés út 4.) által képviselt Saninvest Egészség ügyi Befektetõ és Szolgáltató Kft. (1062 Budapest, Lendvay út 22.) az alperes pernyertességének elõmozdítása érdekében beavatkozott, meghozta a következõ
<br>
<br>ÍTÉLETET:
<br>
<br>A bíróság a felperes keresetét elutasítja.
<br>Kötelezi a bíróság a felperest, hogy a Fõvárosi Illetékhivatal felhívására fizessen meg az államnak 5000 Ft, azaz ötezer forint kereseti részilletéket.
<br>Kötelezi továbbá a bíróság a felperest arra, hogy 15 nap alatt fizessen meg az alperesnek 40 000 Ft, azaz negyvenezer forint, míg a beavatkozónak 30 000 Ft, azaz harmincezer forint perköltséget.
<br>Az ítélet ellen a kézbesítéstõl számított 8 nap alatt fellebbezésnek van helye, amelyet ennél a bíróságnál lehet a Fõvárosi Ítélõtáblához elõterjeszteni.
<br>
<br>INDOKOLÁS
<br>
<br>A Dunaújvárosi Szent Pantaleon Kórház 1870 szám alatt tárgyalásos eljárás megindítására részvételi felhívást tett közzé a Közbeszerzési Értesítõ 2001. március 21-én megjelent számában a kórház teljes körû gyógyszerellátásának megszervezése és mûködtetése tárgyban. A felhívás 4. pontja szerint a nyertes ajánlattevõnek öt év idõtartamig kell a beszerzés tárgya szerinti szolgáltatást ellátnia. Az eljárás nyertese a beavatkozó lett. Az ajánlatkérõ és a beavatkozó 2001. június 19. napján megkötötte a szerzõdést.
<br>A szerzõdés 2. pontja szerint a szerzõdés az aláírásától számított öt évre jön létre.
<br>A szerzõdés 18. pontja szerint az intézeti gyógyszertár mûködtetõjének feladata - többek között - a gyógyszerek beszerzése (megrendelése) is.
<br>A megállapodás 26. pontja alapján az intézeti gyógyszertár bevétele három forrásból származik, így az intézet gyógyszerigényének fedezetéül szolgáló, arányos, a fekvõbeteg-ellátást biztosító pénzügyi keret felhasználásából, a vényforgalmat lebonyolító gyógyszertári egység egészségbiztosítási támogatásából, valamint a járó beteg és az intézet dolgozóinak gyógyszervásárlásaiból.
<br>A 27. pont arról rendelkezik, hogy az intézeti gyógyszertár pénzügyi forrásait az intézet és a mûködtetõ között kötendõ átadási megállapodással biztosítja. A vényforgalmas gyógyszertári egységre vonatkozó finanszírozási szerzõdést a mûködtetõ köti meg saját nevében az intézet javára, az ehhez szükséges nyilatkozatot és feltételeket az intézet vezetõje köteles biztosítani. Az intézet kötelezettséget vállal arra, hogy az intézeti gyógyszer felhasználásnak a mindenkori beszerzési áron való ellenértékét a mûködtetõnek átadja.
<br>A szerzõdés 28. pontja szerint az intézeti fekvõbeteg-ellátás keretébe tartozó gyógyszerellátás költségtakarékosan történik.
<br>Felperes 2003. március 27-én jogorvoslati kérelmet terjesztett elõ az alperesnél. Elõadta, hogy más közbeszerzési eljárásban szerzett tudomást arról, hogy a beavatkozó a szolgáltatást nem az ajánlata szerinti konstrukcióban látja el, így a beavatkozó és a Szent Pantaleon Kórház között létrejött szerzõdés semmis, a semmis szerzõdés alapján történt beszerzések pedig nem tekinthetõk közbeszerzési eljárás alapján történõ beszerzésnek. A Ptk. felhívásával azzal érvelt, hogy a semmis szerzõdés érvénytelenségére bárki határidõ nélkül hivatkozhat, és a semmisség megállapításához külön eljárásra nincs szükség.
<br>Az alperes a 2003. május 5. napján kelt D.155/12/2003. számú határozatával a jogorvoslati kérelmet elutasította.
<br>Az indokolás szerint a Kbt. 79. § (7) bekezdése alapján a jogorvoslati kérelem elõterjesztésére nyitva álló jogvesztõ határidõ letelt, így felperes igénye érvényesítése jogalapjaként már nem hivatkozhat a szerzõdés semmisségére, illetõleg érvénytelenségére.
<br>Felperes jogszabálysértésre hivatkozással kérte a közigazgatási határozat felülvizsgálatát, ennek körében elsõdlegesen a határozat megváltoztatását, másodlagosan a határozat hatályon kívül helyezését és az alperes új eljárásra kötelezését. Kérte, hogy a bíróság a Ptk. 200. § (2) bekezdése alapján állapítsa meg a perbeli szerzõdés semmisségét, állapítsa meg a jogsértés megtörténtét, a beavatkozót és az Ispotály Kft.-t tiltsa el a közbeszerzési eljárásokban való részvételtõl, továbbá a kórházzal szemben, illetve a jogsértésért felelõs személlyel szemben a bíróság szabjon ki bírságot, és kötelezze a bíróság a Kbt. szerinti eljárás lefolyatására.
<br>Felperes álláspontja szerint akkor, amikor egy jogsértõ esemény folyamatosan fennáll és van lehetõség a jogsértés megszüntetésére, illetve a jogsértések megelõzésére, akkor a Kbt. 79. § (9) bekezdése rendelkezéseit kell a jogvesztõ határidõ meghatározásánál figyelembe venni. A jogsértõ állapot véleménye szerint abban jelentkezik, hogy az adott beszerzés folyamatosan (állapot fennállása) és nem egyszeri alkalommal, közbeszerzési eljárás megkerülésével (jogsértõ esemény) kerül megvalósításra. A jogsértõ esemény a közbeszerzési eljárás megkerülésével történõ szerzõdéskötéssel kezdõdik, azt követõen viszont folyamatosan fennáll mindaddig, amíg egy késõbbi idõ pontban a jogsértõ állapotot meg nem szüntetik. A Kbt. 79. § (9) bekezdésében meghatározott jogvesztõ határidõ megítélése szerint nem a semmis szerzõdés megkötésének idõpontjában kezdõdik. Hivatkozott a Ptk. 234. § (1) bekezdésében foglaltakra, amely szerint semmis szerzõdésre bárki határidõ nélkül hivatkozhat, és ennek megállapításához külön eljárásra, így például államigazgatási eljárásra nincs szükség.
<br>Felperes hivatkozott arra, hogy a kórház által lefolytatott tárgyalásos közbeszerzési eljárásnak nem volt része a Kbt. 7. § (1) bekezdése szerinti árubeszerzés, vagyis a gyógyszerbeszerzés. Ennek ellenére a beavatkozó és a kórház között megkötött szerzõdés már a gyógyszerek és a gyógyszernek nem minõsülõ egyéb anyagok tekintetében egy saját számlás gyógyszer és egyéb anyag nagykereskedelmi tevékenység végzésérõl szól. Hivatkozott a kórház jogi képviselõjének a jogorvoslati eljárás során tartott tárgyaláson elhangzott kijelentésére, amely szerint 2003 évben sem gyógyszert, sem gyógyszernek nem minõsülõ más egészségügyi anyagot nem szerzett be a kórház, tehát ezeket az árukat a beavatkozó szerezte be, és értékesítette a kórház felé.
<br>Felperes keresetében részletesen levezette, hogy a tárgyalásos eljárás a Kbt. 8. § (1) és 9. § (1) bekezdéseiben foglalt tevékenységekre, illetve szolgáltatásokra vonatkoztak csak. Részletesen bemutatta a gyógyszerek beszerzésének jogi szabályozását, ezen belül különösen a kizárólag intézeti gyógyszertár részeként létesített, a kizárólag a kórház területén végezhetõ gyógyszer-kiskereskedelmi tevékenység szabályait. Mindezek alapján, figyelemmel a beavatkozó tevékenységi körére is, a gyógyszerek, illetve gyógyszernek nem minõsülõ egyéb anyagok beszerzésére a beavatkozó nem is jogosult.
<br>Mindezeken túl felhívta az Áe. 17. § (2) bekezdését, amely alapján kifogásolta a jogorvoslati eljárásban készült jegyzõkönyv felvételét. Továbbá hivatkozott a 2001. 28. számú BH-ra, amellyel alá kívánta támasztani, hogy a közbeszerzési eljárás eredményeként kötött szerzõdés semmisségének megállapításának is lehet helye.
<br>A bíróság kérdésére a semmisség megállapítására vonatkozó kereseti kérelmét úgy pontosította, hogy kérte a kórház és a beavatkozó között 2001. június 19-én létrejött szerzõdés 18., 26., 27. és 28. pontjai semmisségének megállapítását. A beavatkozó és az Ispotály Kft. között létrejött alvállalkozói szerzõdés semmisségének megállapítását kérte, ám ennek adatait a bíróság felhívására sem tudta közölni.
<br>Perköltségre igényt tartott, ügyvédi megbízási szerzõdést nem csatolt be.
<br>Az alperes fenntartotta a határozatban foglalt indokait. Álláspontja szerint a határozat nem jogszabálysértõ, ezért kérte a kereset elutasítását, és felperes perköltségben való marasztalását. Kiemelte, hogy a Kbt. 79. § (8) bekezdés c) pontja alapján a jogorvoslati kérelem a szerzõdés megkötése idõpontjához képest elkésett, így a jogorvoslati eljárásban már nem lehet vizsgálni azt, hogy a 2001. március 21-én indult közbeszerzési eljárás alapján kötött szerzõdést megalapozta-e a nyertes ajánlata, azaz az ajánlat kiterjedt-e a gyógyszerekre és a gyógyszernek nem minõsülõ egyéb gyógyászati termékekre.
<br>Hivatkozott arra, hogy a közigazgatási szerv csak a Kbt. 88. § (1) bekezdése szerinti jogkövetkezményeket alkalmazhatja, ám e jogkövetkezmények alkalmazása nem zárja ki, hogy a Ptk. 200. § (2) bekezdése alapján az arra jogosult bíróság ne mondhassa ki a szerzõdés semmisségét. Az alperesnek azonban nincs hatásköre a szerzõdés semmisségének megállapítására ugyanúgy, mint a határozat törvényességét felülvizsgáló bíróságnak sem.
<br>A beavatkozó csatlakozott az alperes által elõadottakhoz. Álláspontja szerint a határozat nem jogszabálysértõ, ezért kérte a kereset elutasítását, és felperes perköltségben való marasztalását. A perköltség összegével kapcsolatban ügyvédi megbízási szerzõdést nem csatolt be. Nem vitatta, hogy a közte és a kórház között 2001. június 19-én kötött megállapodás alapján beszállít a kórháznak gyógyszert és gyógyszernek nem minõsülõ egyéb anyagokat is. Véleménye szerint azonban a közbeszerzési eljárás és az annak alapján megkötött szerzõdés is mûködtetésrõl szólt, ebbe a körbe pedig beletartozik a gyógyszer és egyéb anyag beszerzése is.
<br>Cáfolta a felperes azon elõadását, amely szerint ne lenne jogosult a gyógyszerek, illetve a gyógyszernek nem minõsülõ egyéb anyagok beszállítására. Ennek igazolására szükség esetére okirati bizonyítékokat ajánlott fel.
<br>A felperesnek az Ispotály Kft.-vel kötött alvállalkozói szerzõdésre való hivatkozását pedig nem tudta értelmezni.
<br>Felperes keresete nem alapos.
<br>A bíróság az alperes határozatának felülvizsgálata során az államigazgatási eljárás általános szabályairól szóló, többször módosított 1957. évi IV. törvény (Áe.) 72. § (1) bekezdése alapján, a polgári perrendtartásról szóló, többször módosított 1952. évi III. törvény (Pp.) 324. § (1) bekezdése szerint lefolytatott eljárásban a kereseti kérelem és az ellenkérelem korlátai között kizárólag azt vizsgálhatja, hogy a határozat megfelel-e támadott rendelkezéseiben az anyagi és az eljárási szabályoknak.
<br>A bíróságnak a perben azt kellett megítélnie, hogy határidõben érkezett-e a felperes jogorvoslati kérelme az alpereshez, van-e helye a beavatkozó és a Szent Pantaleon Kórház között 2001. június 19. napján létrejött megállapodás egyes pontjai semmisségének megállapításának, majd ezekre figyelemmel jogszabálysértõ-e a közigazgatási határozat, illetve van-e helye a Kbt. 88. § (1) bekezdés b)-g) pontjaiban foglalt jogkövetkezmények alkalmazásának.
<br>A bíróság a keresetlevél, az alperes nyilatkozata, a felek és a beavatkozó elõadásai, valamint a közigazgatási iratok alapján megállapított tényállásból kiindulva a következõkre alapozta döntését.
<br>A közbeszerzésekrõl szóló, többször módosított 1995. évi XL. törvény (Kbt.) 76. (1) bekezdése szerint a közbeszerzési eljárás jogtalan mellõzése miatt indult eljárás lefolytatása az alperes hatáskörébe tartozik.
<br>A Kbt. 79. § (7) bekezdése szerint a jogorvoslati eljárást a Kbt. szabályait sértõ esemény tudomásra jutásától számított 15 napon belül, de legkésõbb az esemény bekövetkezésétõl számított 90 napon belül lehet kérelmezni. E határidõ elmulasztása jogvesztéssel jár.
<br>A Kbt. 79. § (8) bekezdésének c) pontja alapján a közbeszerzési eljárás mellõzésével történõ beszerzés esetén a (7) bekezdés szerinti határidõ lejártának kiszámításakor a jogsértõ esemény bekövetkezésének a szerzõdés megkötését kell tekinteni.
<br>A Kbt. 79. § (9) bekezdése szerint a jogorvoslati eljárást a jogsértõ eseménnyel elõidézett állapot fennállása esetén a (8) bekezdésben meghatározott idõpont elõtt is meg lehet indítani.
<br>A felhívott jogszabályi rendelkezések helyes értelmezése alapján megállapítható, hogy abban az esetben, ha a jogorvoslati eljárás a közbeszerzési eljárás jogtalan mellõzése miatt indult, az esetben a jogorvoslati eljárás megindítására nyitva álló határidõ lejártának kiszámításánál a kezdõ nap a szerzõdés megkötésének napja, hiszen ezt kell a jogsértõ esemény bekövetkezésének napjaként tekinteni. Ez idõ elõtt a jogorvoslati eljárást már lehet kérelmezni, ezt követõen pedig legfeljebb 90 napon belül van lehetõség a kérelem elõterjesztésére.
<br>A bíróság rámutat arra, hogy az esetek nagy részében viszonylag pontosan megállapítható a vélt jogsértésrõl való tudomásszerzés idõpontja, ám ennek meghatározása abban az esetben, ha közbeszerzési eljárás mellõzésével kötnek szerzõdést, lényegesen nehezebb. A Kbt. megsértése gyakran jogellenes állapot fennállását idézi elõ, amely általában a 90 napos jogvesztõ határidõ után is tart. A jogvesztõ határidõ a jogsértõ esemény bekövetkezésével kezdõdik. A Kbt. 79. § (8) bekezdésében a folyamatosan fennálló jogsértések esetei közül kiemel néhányat, és pontosan meghatározza, hogy mit kell a jogsértés bekövetkezésének idõpontjául tekinteni. Ezáltal nem vitásan megnöveli a jogvesztõ határidõ tartamát, ám mindenki számára egyértelmûvé is teszi azt. A jogsértés bekövetkezésének idõpontja egy fikción alapul, de a jogalkotó éppen ezáltal teremti meg a jogbiztonságot. A Kbt. idézett 79. § (8) bekezdésének c) pontja egyértelmûen megjelöli, hogy a közbeszerzési eljárás jogtalan mellõzése esetén a jogsértõ esemény bekövetkezése idõpontjának a szerzõdés megkötésének idõpontját kell tekinteni. Ehhez képest kell a Kbt. 79. § (7) bekezdésében meghatározott objektív és szubjektív határidõket számítani. A jogvesztõ határidõ elmulasztásához a jog elenyészésének következménye fûzõdik. A törvényben meghatározott jogvesztõ határidõ elteltével megszûnik az az alanyi jog, amely az igény érvényesítéséhez fûzõdik, így már állami kényszerrel sem érvényesíthetõ többé.
<br>Jelen esetben a szerzõdés megkötésének idõpontja 2001. június 19. napja volt, ehhez képest pedig a 2003. március 27-én elõterjesztett jogorvoslati kérelem az objektív 90 napos határidõn is túli, tehát az elkésett. Helyesen hivatkozott a közigazgatási szerv tehát arra, hogy elkésettség okán a 2001. március 21-i felhívás alapján lefolytatott közbeszerzési eljárás jogszerûsége már nem vitatható. Tekintettel arra, hogy az objektív határidõ már eltelt, közömbös annak megállapítása, hogy a jogsértésrõl felperes mikor szerzett tudomást. Kétségtelen, hogy a jogsértõ állapot a közbeszerzési eljárás jogtalan mellõzése esetén a jogsértõen megkötött szerzõdés alapján mindaddig fennáll, amíg a jogsértõ állapotot meg nem szüntetik, ez azonban nem jelenti azt, hogy a jogsértõ állapot fennállása alatt bármikor lehetõség lenne jogorvoslati kérelem elõterjesztésére. A Kbt.-ben meghatározott határidõk nem vitásan esetenként rövidnek bizonyulnak, ám a jogalkotó megítélése szerint a törvény céljának és alapelveinek érvényesítése érdekében éppen elegendõk. Ha nem így lenne, akkor a Kbt. a felperesi érvelésnek megfelelõ szabályozást adott volna. Ehelyett még az esetleg jogsértõ állapot fennállása esetén is kizárja az objektív határidõ után jogérvényesítés lehetõségét.
<br>A folyamatosan fennálló jogsértések esetén a Kbt. 79. § (9) bekezdése alapján lehetõség van arra, hogy a jogorvoslati eljárást a törvény által vélelmezett idõpont elõtt megindítsák. Ennek oka az, hogy sokszor a bekövetkezés vélelmezett idõpontja szempontjából irányadó eseményre még nem került sor, de a jogsértõ állapot már akkor is fennáll, és a kérelmezõ elõtt ismert is lehet. Amennyiben a felperes a kórház által lefolytatott közbeszerzési eljárás folyamatban léte alatt tudomást szerzett volna arról, hogy a beavatkozó nemcsak szolgáltatást, hanem árubeszerzést is fog teljesíteni, amennyiben ezt jogsértõnek tartja, úgy lehetõsége lett volna már a szerzõdés megkötése elõtt is a jogorvoslati eljárást megindítani. A Kbt. 79. §-ának (9) bekezdését nem lehet másként értelmezni, így nincs lehetõség arra, hogy a jogorvoslati kérelmet a jogsértõ állapot fennállása alatt mint jogsértõ esemény megszûnését megelõzõ idõpontban, de a törvény szerinti objektív határidõn túl terjesszék elõ.
<br>A Kbt. 91. §-ának (5) bekezdése szerint a bíróság a bizottság határozatát megváltoztathatja, és megteheti a Kbt. 88. § (1) bekezdésének b)-g) pontja szerinti intézkedéseket. A Kbt. 88. § (1) bekezdésének b)-g) pontjainak egyike sem rendelkezik úgy, hogy a bíróságnak joga lenne a közbeszerzési eljárás eredményeként vagy éppen annak mellõzésével megkötött szerzõdés semmisségének megállapítására. Ennek oka az, hogy a bíróság feladata a közigazgatási határozat felülvizsgálata, ennek körében annak megállapítása, hogy a közigazgatási szerv a határozat meghozatalakor fennálló tényállás alapján az akkor hatályos jogszabályok alkalmazásával folytatta-e le a közigazgatási eljárást és hozta meg határozatát, amelynek rendelkezései a vonatkozó jogszabályokkal összhangban vannak-e. A közigazgatási határozat felülvizsgálata iránti perben a bíróságnak nincs lehetõsége a határozattal érintett közbeszerzési eljárás jogszerûségének felülvizsgálatára sem éppúgy, mint az egyes szerzõdések törvényességének kérdésében állást foglalni. Ugyanakkor a bíróság rámutat arra, hogy a Kbt. 88. §-ának (9) bekezdése szerint a Kbt. szerinti jogkövetkezmények alkalmazása nem zárja ki a Ptk. 200. § (2) bekezdésének alkalmazását a Kbt.-be ütközõ módon kötött szerzõdés semmisségének megállapítása tekintetében. A Ptk. 200. § (2) bekezdésére még abban az esetben is lehet alappal hivatkozni, ha a Kbt. szerinti jogkövetkezmények alkalmazására sor került. Még inkább így van ez abban az esetben, ha jogkövetkezményeket bármilyen oknál fogva nem alkalmaztak. Mindebbõl az következik, hogy felperes kérheti a bíróságtól a szerzõdés semmisségének megállapítását, ám azt nem a közigazgatási határozatot felülvizsgáló bíróságtól kell kérni, hanem a határozattól függetlenül polgári eljárás keretében.
<br>A kifejtettek alapján a bíróság az alperes határozatát a felperes által vitatott részeiben felülvizsgálta. Ennek során a bíróság megállapította, hogy a közigazgatási szerv helyesen tárta fel az ügyben irányadó tényállást, a vonatkozó jogszabályok helyes értelmezése és alkalmazása alapján törvényes jogi következtetéseket vont le, határozata jogszerû rendelkezést tartalmaz. Felperes keresete elkésett volt, ezért az általa kifogásolt magatartást érdemben jogorvoslati eljárás keretében vizsgálni már nem lehetett. A semmisség megállapítására pedig a kifejtettek alapján a bíróságnak nincs hatásköre. Mindezek alapján a felperes által hivatkozott eljárási szabálysértés körében a bírósági felülvizsgálat is szükségtelen.
<br>A közigazgatási határozat nem jogszabálysértõ a felperes által kifogásolt körben, a felperes által igényelt megállapítás alkalmazására nincs lehetõség, ezért a bíróság a keresetet mint alaptalant, elutasította.
<br>A bíróság a Pp. 78. § (1) bekezdése alapján kötelezte a pervesztes felperest az alperes költségeinek megfizetésére.
<br>A kereseti illeték viselésérõl a bíróság a költségmentesség alkalmazásáról szóló 6/1986. (VI. 26.) IM rendelet 14. §-a alapján határozott figyelemmel arra, hogy felperes keresetlevelén 10 000 Ft illetéket lerótt, ám az illetékekrõl szóló, többször módosított 1990. évi XCIII. törvény 43. § (3) bekezdése szerint, a közigazgatási határozat bírósági felülvizsgálata iránti eljárás illetéke 2003. január 1-jétõl 15 000 Ft.
<br>Az ítélet elleni fellebbezés lehetõségét a Kbt. 92. §-a biztosítja.
<br>
<br>Budapest, 2003. október 2.
<br>
<br>Dr. Vitál-Eigner Beáta s. k.,
<br>bíró
<br><br></body></html>