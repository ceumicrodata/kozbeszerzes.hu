<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (4947/2004)
</h2>
<br>1024 Budapest, Margit krt. 85.
<br>Ikt.sz.: D.257/8/2004.
<br>
<br>Tárgy: az OCÉ-Hungária Kft. jogorvoslati kérelme a Pénzügyminisztérium közbeszerzési eljárása ellen.
<br>
<br>A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi
<br>
<br>HATÁROZAT-ot:
<br>
<br>A Döntõbizottság az OCÉ-Hungária Kft. (1135 Budapest, Hun u. 2., a továbbiakban: kérelmezõ) által a Pénzügyminisztérium (1051 Budapest, József nádor tér 2-4., postacím: 1369 Budapest, Pf. 481, nevében eljár: az OKFON Közbeszerzési és Szolgáltatási Rt., 1139 Budapest, Gömb u. 33., képviseli: dr. Sebõk Cecília ügyvéd, 1211 Budapest, Táncsics M. u. 62,. a továbbiakban: ajánlatkérõ) "A Pénzügyminisztérium nyomtatási és fénymásolási igényeinek kielégítése egy új integrált irodai sokszorosító környezet megteremtésével és új multifunkciós eszközpark bevonásával" tárgyú közbeszerzési eljárása ellen kezdeményezett jogorvoslati eljárásban megállapítja, hogy ajánlatkérõ megsértette a közbeszerzésekrõl szóló 1995. évi XL. törvény (a továbbiakban: Kbt.) 70. § (1) bekezdés e) pontját, és ezért megsemmisíti ajánlatkérõ részvételi felhívását és azt követõ döntését.
<br>A Döntõbizottság ajánlatkérõt 1 000 000 Ft (azaz egymillió forint) bírsággal sújtja.
<br>Ajánlatkérõ a bírság összegét a határozat kézhezvételétõl számított 15 napon belül a Közbeszerzések Tanácsa Magyar Államkincstárnál vezetett 10032000-01720361-00000000 számú számlájára köteles befizetni.
<br>Kötelezi a Döntõbizottság ajánlatkérõt, hogy a határozat kézhezvételétõl számított 15 napon belül fizessen meg a kérelmezõ részére 150 000 Ft (azaz egyszázötvenezer forint) igazgatási szolgáltatási díjat. Ezt meghaladóan a felek viselik az eljárással felmerült költségeiket.
<br>A határozat ellen fellebbezésnek helye nincs. A határozat felülvizsgálatát, annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, de a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.
<br>
<br>INDOKOLÁS
<br>
<br>A Döntõbizottság a D.74/2004. számú ügy, a jelen közbeszerzési eljárás iratai és a felek nyilatkozatai alapján az alábbi tényállást állapította meg:
<br>Ajánlatkérõ 2003. december 18-án indított "fénymásoló- és nyomtatókonszolidáció a Pénzügyminisztérium területén" tárgyban beszerzési eljárást. Ezt az eljárását a Miniszterelnökség Közbeszerzési és Gazdasági Igazgatósága által "analóg és digitális másoló- és sokszorosító-, valamint multifunkcionális gépekkel történõ ellátása és kapcsolódó szolgáltatások teljesítése technológiai know-how platformonkénti részteljesítésekben" tárgyú központosított közbeszerzési eljárásban megkötött keretszerzõdésekre alapította. 
<br>Felhívásában rögzítette, hogy outsourcing szolgáltatás keretében kéri az ajánlatokat a garantált minõségû szolgáltatásra.
<br>Ajánlatkérõ felhívásában és dokumentációjában részletesen ismertette beszerzési igénye szakmai, specifikációs követelményeit.
<br>Ajánlatkérõ beszerzési eljárása ellen jogorvoslati kérelmet nyújtott be az OCÉ-Hungária Kft. és az EURO-PROFIL Szerviz Kft.
<br>A Döntõbizottság az OCÉ-Hungária Kft. jogorvoslati kérelmének helyt adott, D.74/25/2004. számú jogerõs határozatában megállapította, hogy ajánlatkérõ köteles lett volna közbeszerzési eljárást lefolytatni beszerzési igénye kielégítésére, mert arra a megkötött központosított keretszerzõdések alapján nincs jogszerû lehetõsége. Ezzel a magatartásával ajánlatkérõ megsértette a Kbt. 2. § (1) bekezdését, a Döntõbizottság emiatt megsemmisítette ajánlatkérõ eljárást indító és azt követõ döntéseit, továbbá 2 M Ft bírsággal sújtotta. A Döntõbizottság az EURO-PROFIL Szerviz Kft. jogorvoslati kérelmét elutasította.
<br>Ajánlatkérõ a Közbeszerzési Értesítõ 2004. április 26-i 46. számában tette közzé részvételi felhívását a Kbt. 70. § (1) bekezdés e) pontjára alapított hirdetmény közzétételével induló tárgyalásos eljárás megindítására. 
<br>A felhívás 2. b) pontjában az alábbiakkal indokolta az eljárásfajta választását: "a beszerzéssel összefüggõ ellenszolgáltatás és egyéb szerzõdéses feltételek, ezen belül a rendszerbe állítandó berendezések mennyiségének, kapacitásának elõzetes meghatározása nem lehetséges olyan pontossággal, illetve egyértelmûséggel, amely lehetõvé tenné a nyílt vagy meghívásos eljárásban a legkedvezõbb ajánlat kiválasztását [1995. évi XL. törvény 70. § (1) bekezdés e) pont].
<br>Az elvégzendõ feladatok egymásra épülése miatt a megvalósítás részleteinek egyeztetése, véglegesítése csak a tárgyalásokon lehetséges."
<br>Ajánlatkérõ a felhívása 3. a) pontjában az alábbiak szerint határozta meg beszerzése tárgyát és mennyiségét: "a Pénzügyminisztérium nyomtatási és fénymásolási (együtt: sokszorosítási) igényeinek - 17 000 000 db/év A/4-es, irodákban és házi központi sokszorosítóban elõállított nyomat - központosított szolgáltatás keretében történõ kielégítése, egy új (teljesítmény-, költség- és felhasználó menedzsmentet alkalmazó) integrált irodai sokszorosító környezet megteremtésével, és új multifunkciós (nyomtató, fénymásoló, szkenner, fax) eszközpark bevonásával, az alábbi finanszírozási konstrukcióban:
<br>
<br>1. outsourcing finanszírozási konstrukció eszközparkra, teljes körû üzemeltetésre és üzemeltetõ személyzetre,
<br>
<br>2. bérleti konstrukció eszközparkra és outsourcing finanszírozási konstrukció teljes körû üzemeltetésére és üzemeltetõ személyzetre."
<br>Ajánlatkérõ a felhívása 3. c) pontjában közölte, hogy a részajánlattétel lehetõségét kizárja.
<br>A felhívása 11. pontjában a többváltozatú ajánlattétel lehetõségét megengedte: a finanszírozási konstrukció és ezen belül a szerzõdés idõtartama vonatkozásában. A felhívás 5. pontjában ajánlatkérõ akként rendelkezett, hogy "a teljesítés határideje vagy a szerzõdés idõtartama: a szerzõdés aláírásától számítva 36, 48, illetve 60 hónap idõtartamú folyamatos teljesítés."
<br>Ajánlatkérõ felhívásában meghatározta a részvételre jelentkezõkkel szemben támasztott pénzügyi, gazdasági és mûszaki alkalmassági követelményeit. Ajánlatkérõ közölte a felhívása 10. pontjában, hogy a meghívni kívánt ajánlattevõk keretszáma: három.
<br>Ajánlatkérõ a Ricoh Hungary Kft.-t és a Xerox Magyarország Kft.-t már kiválasztotta.
<br>Ajánlatkérõ részvételi dokumentációt nem állított össze.
<br>A kérelmezõ 2004. április 30-án nyújtotta be a jogorvoslati kérelmét, melyben kérte jogsértés megállapítását és ajánlatkérõ részvételi felhívásának megsemmisítését, továbbá ideiglenes intézkedésként a közbeszerzési eljárás felfüggesztését.
<br>A kérelmezõ tárgyalási nyilatkozatában kiegészítette jogorvoslati kérelme indokolását.
<br>A kérelmezõ elõadta, hogy a Kbt. szabályozásában alapvetõ, hogy nyílt eljárást kell lefolytatni és tárgyalásos eljárást akkor alkalmazhat az ajánlatkérõ, ha annak a törvényben meghatározott feltételei fennállnak. A kérelmezõ álláspontja szerint ajánlatkérõ beszerzési igénye vonatkozásában nem állnak fenn a Kbt. 70. § (1) bekezdés e) pontjában meghatározott törvényi feltételek. Ezen eljárásfajta akkor alkalmazható - figyelemmel a törvény indokolására is - amennyiben az ellenszolgáltatás vagy az egyéb szerzõdéses feltételek nem határozhatóak meg.
<br>Amennyiben e feltételek meghatározhatóak, kizárt ezen tárgyalásos eljárás jogszerû alkalmazása. Megítélése szerint ajánlatkérõ beszerzésének feltételrendszere meghatározható. Egyrészt maga ajánlatkérõ is meg tudta határozni, ugyanis megtette ezt már a korábbi beszerzési eljárása felhívásában. Másrészt a részvételi felhívásban is közölte, hogy évi milyen darabszámú nyomatra kéri majd az ajánlat benyújtását. Ajánlatkérõ elõtt ismert a beszerzési igény kielégítésének a feltételrendszere: hol kerülnek elhelyezésre a gépek, milyen mennyiségû nyomatra van szükség az egyes helyeken, milyen a jelenlegi kihasználtság. Az ajánlattevõk számára ennek alapján adott a lehetõség, hogy nyílt eljárásban ajánlatot tegyenek. Mind az outsourcing, mind a bérleti konstrukció mellett készíthetnek megfelelõ ajánlatokat, illetve a szerzõdés vagylagosan meghatározott idõtartama mellett is elkészíthetõek a többváltozatú ajánlatok. A nyílt eljárásban érvényesülõ ajánlati kötöttség mellett is többváltozatú ajánlattétel esetén lehetõség van ajánlatkérõ számára megfelelõ ajánlatok benyújtására.
<br>Ajánlatkérõ az értékelési szempontrendszere megfelelõ kialakításával pedig tudja biztosítani, hogy a számára fontos egyéb szerzõdéses feltételekre elõnyös ajánlatokat nyújtsanak be. Így ezen utóbbi szerzõdési feltételek nem indokolhatják tárgyalásos eljárás alkalmazását, mert akkor minden nyílt eljárás helyett tárgyalásos eljárást lehetne lefolytatni.
<br>A kérelmezõ elõadta, hogy ugyan a Kbt. rendelkezései alapján ajánlatkérõnek jogszerû lehetõsége áll fenn arra, hogy meghatározzon közbeszerzési eljárásában keretszámot, ez azonban számára sérelmes. Ajánlatkérõ háromban határozta meg a keretszámot és kettõt már ki is választott. Ugyanakkor számos ajánlattevõ minõsül alkalmasnak ajánlatkérõ beszerzési igénye teljesítésére, akik ezáltal kizáródnak a verseny lehetõségébõl. Erre tekintettel kell vizsgálni azt, hogy a választott tárgyalásos eljárásfajta feltételei fennállnak-e. 
<br>A kérelmezõ álláspontja szerint, mivel az ellenszolgáltatás és az egyéb szerzõdéses feltételek meghatározhatóak, ezért ajánlatkérõnek nyílt közbeszerzési eljárást kellett volna indítania. E körben hivatkozott arra is, hogy ajánlatkérõk kötelesek közbeszerzési eljárásukat megfelelõen elõkészíteni, méghozzá szakemberek bevonásával, melynek alapján biztosítható a nyílt eljárás lefolytatása.
<br>Ajánlatkérõ kérte a jogorvoslati kérelem elutasítását.
<br>Közölte, hogy tudomásul vette a Döntõbizottság D.74/25/
<br>2004. számú határozatát. Ezt követõen, mivel a korábbi beszerzési felhívása, dokumentációja nem volt megfelelõen pontos, azt egyértelmûsítette a részvételi felhívásában. Ajánlatkérõ a közbeszerzési eljárástól azt várja el, hogy több szempontnak megfelelõen kerüljön sor majd a teljesítésre. Minél kevesebb géppel legyen megoldható, a gépek minél nagyobb kapacitáskihasználtsága mellett és gyorsan történjen a nyomatok biztosítása. Ajánlatkérõ elõtt most az ismert, hogy milyen a jelenlegi gépparkja és milyen mennyiségû évi nyomatszám teljesítését kéri. Konkrétan még nem döntötte el ajánlatkérõ sem azt, hogy milyen konstrukcióban, sem azt, hogy milyen idõtartamra kíván szerzõdést kötni. Az ajánlati dokumentációt sem készítette még el. Ajánlatkérõ úgy gondolja, hogy egyben megoldási javaslatot is vár az ajánlattevõktõl a beszerzési igénye kielégítésére. Épp ezért is biztosította a többváltozatú ajánlattétel lehetõségét. Ugyanakkor megítélése szerint ilyen bonyolult, ilyen nagyságrendû és ilyen nagy intézmény igényének kielégítése csak tárgyalásos eljárásban biztosítható. Ebben van lehetõség arra, hogy a benyújtott ajánlatok a tárgyalások során módosításra kerüljenek, pl.: a megajánlott konstrukció más idõtartamra lenne kedvezõbb az ajánlatkérõ számára.
<br>Utalt arra is az ajánlatkérõ, hogy biztosítani kívánja a szerzõdéses feltételekre is kiterjedõen a tárgyalásokat. Ez vonatkozik egyrészt a teljesítési határidõre, másrészt a mellékkötelezettségekre, pl. a kötbérre. Továbbá az egyéb körülményekre is, pl. a gépek hol kerülnek elhelyezésre, milyen nagyságúak, milyen útvonalon történik a nyomatok szállítása.
<br>Hivatkozott arra is, hogy a kérelmezõ nincs elzárva a közbeszerzési eljárásban való részvétel lehetõségétõl, melynek alapján lehetséges az is, hogy az ajánlattételi szakaszban õ is nyújtson be ajánlatot.
<br>A Döntõbizottság az alábbi indokokra tekintettel megállapította, hogy a jogorvoslati kérelem alapos.
<br>A Döntõbizottságnak a benyújtott jogorvoslati kérelem alapján abban a kérdésben kellett állást foglalni, hogy ajánlatkérõ jogszerûen választott-e eljárásfajtát.
<br>A Kbt. 26. § (1) bekezdése szerint a közbeszerzési eljárás nyílt, meghívásos, illetõleg tárgyalásos eljárás lehet. Meghívásos vagy tárgyalásos eljárásra csak akkor kerülhet sor, ha azt e törvény megengedi.
<br>A jogalkotó a fenti szabályozásában nem tette lehetõvé teljes egészében a szabad eljárásfajta választását, ez csak a nyílt eljárásra vonatkozik. Ezen kívül kötött az eljárásfajta-rendszer, ajánlatkérõk csak azt az eljárásfajtát választhatják, amelynek fennállnak a törvényben meghatározott kötelezõ feltételei.
<br>A Kbt. 70. §-a határozza meg, hogy ajánlatkérõk mely esetekben alkalmazhatnak tárgyalásos eljárást.
<br>Ajánlatkérõ a Kbt. 70. § (1) bekezdés e) pontja szerinti eljárásfajtát választotta. E szakasz szerint: az ajánlatkérõ tárgyalásos eljárást alkalmazhat árubeszerzés, építési beruházás, illetve szolgáltatás megrendelése esetén, ha az ellenszolgáltatás vagy egyéb szerzõdéses feltételek meghatározása nem lehetséges olyan pontossággal, illetve egyértelmûséggel, mely lehetõvé teszi a nyílt vagy meghívásos eljárásban a legkedvezõbb ajánlat kiválasztását.
<br>A Kbt. fenti szabályozása több feltételhez köti ezen eljárásfajta alkalmazását. Szükséges, hogy ne lehessen nyílt vagy meghívásos eljárásban kiválasztani a legkedvezõbb ajánlatot. A jogalkotó azt is meghatározta, hogy mely okok miatt kell fennállnia a nyílt vagy meghívásos eljárás lefolytatása lehetetlenségének. Ezt a meg nem határozhatóságban adta meg, méghozzá konkrétan az ellenszolgáltatás vagy az egyéb szerzõdéses feltételek vonatkozásában.
<br>A Döntõbizottság az alábbiakban ezen feltételek fennállását vizsgálta.
<br>E feltételek közül a legnagyobb relevanciával a meg nem határozhatóság bír, így elõször ezt vizsgálta a Döntõbizottság és az alábbi indokokra tekintettel megállapította, hogy nem áll fenn a meg nem határozhatóság feltétele. Ennek megítélése alapvetõen a beszerzés tárgyától, a beszerzési igény jellemzõitõl függ.
<br>Jelen esetben az ajánlatkérõ beszerzési igénye a minisztérium irodai sokszorosító munkájának kielégítésére vonatkozik, mely magában foglalja az eszközparkot, a teljes körû üzemeltetést és az üzemeltetõszemélyzet biztosítását.
<br>Ajánlatkérõ a felhívása 2. b) pontjában azzal indokolta az eljárásfajta választását - többek között -, hogy "a rendszerbe állítandó berendezések mennyiségének, kapacitásának elõzetes meghatározása nem lehetséges..." 
<br>A Döntõbizottság megítélése szerint ezen hivatkozás nem fogadható el. Ajánlatkérõ a megfogalmazásában arra utalt, hogy elõzetesen nem tud tájékoztatást adni. Ajánlatkérõnek azonban kötelezettsége minden eljárásfajta választása esetén megadni az ajánlattevõk számára azt a tájékoztatást, amelynek alapján ajánlatot tudnak tenni. Ez a kötelezettség tárgyalásos eljárás során is fennáll és e nélkül tárgyalásos eljárásban sem tudnának részére ajánlatot tenni. 
<br>A Döntõbizottság tartalmilag sem ítélte alaposnak ajánlatkérõ hivatkozását. A Döntõbizottság a korábbi D.74/2004. szám alatti jogorvoslati eljárás iratai, illetve ajánlatkérõ nyilatkozatai alapján azt állapította meg, hogy ajánlatkérõ elõtt ismert (illetve a rendelkezésére álló adatok alapján megismerhetõ) a jelenlegi eszközparkja (a gépek száma, specifikációja, épületen belüli elhelyezése, kihasználtsága) és meghatározta (illetve saját igényei alapján meghatározható) az is, hogy milyen mennyiségû nyomat elkészítését kéri (továbbá hol kéri a gépek elhelyezését, az épületen belül miként kéri a szolgáltatás biztosítását). Erre tekintettel a Döntõbizottság álláspontja szerint az ajánlattételhez szükséges adatok meg nem határozhatóságára megalapozottan nem hivatkozhat az ajánlatkérõ. Ezen adatok az eddigi nyomtatási rendszer és ajánlatkérõ jövõbeni igényei alapján meghatározhatóak. A meg nem határozhatóság nem indokolható objektív és elfogadható mûszaki szakmai szempontokkal.
<br>A Döntõbizottság megítélése szerint különösen amiatt nem fogadható el ajánlatkérõ hivatkozása, mert a törvényben támasztott feltétel nem az ajánlatkérõi oldalon jelentkezik, hanem azt juttatja kifejezésre, hogy az ajánlattevõk számára szükséges megadni a tárgyalás, az ajánlatmódosítás lehetõségét, mert csak ennek keretében tudják elkészíteni az ajánlatkérõ közölt igényének megfelelõ ajánlatot.
<br>Jelen esetben a Döntõbizottság megítélése szerint az ajánlatkérõnél az objektív feltételek adottak ahhoz, hogy megadja az ajánlattevõk számára szükséges tájékoztatást ajánlatuk megfelelõ elkészítéséhez.
<br>A Kbt. által taxatíve megjelölt két körben: ellenszolgáltatás és az egyéb szerzõdéses feltételek körében a Döntõbizottság álláspontja szerint nem áll fenn a meg nem határozhatóság.
<br>Jelen esetben a beszerzés sajátos pénzügyi konstrukció alapján az ellenszolgáltatás összege megállapítható. Az ajánlattevõknek ugyanis egy végsõ árajánlatot kell megadniuk, akár bérleti konstrukcióról, akár outsourcing konstrukcióról van szó.
<br>Azt már az ajánlattevõk határozzák meg, hogy miként kalkulálják ki ezt az egyösszegû árat. Amennyiben ajánlatkérõ ténylegesen meghatározza a beszerzési igényét, közli a - fentiekben ismertetett - adatokat, annak alapján az ajánlattevõk már összeállíthatják az ajánlatukat (mely helyre, milyen nagyságrendû gépeket ajánljanak meg, milyen teljesítménnyel és ahhoz milyen kezelõszemélyzet szükséges) és ennek alapján megadhatják az árajánlatukat. Ezzel összefüggésben mutat rá a Döntõbizottság arra, hogy az ajánlatkérõ által hivatkozott feladatok egymásra épülése szempont sem teszi kizárttá nyílt vagy meghívásos eljárás lefolytatását. Az ajánlattevõk ugyanis a pontosan megadott ajánlatkérõi igény alapján mint szakcégek képesek összeállítani az ajánlatukat: kiválasztani az igénynek megfelelõ gépet, nagyságrendet, kapacitást és ennek megfelelõ személyzetet. Ez az egész feladatsor a beszerzés sajátos jellegébõl következõen már ajánlattevõknél jelentkezik.
<br>A Döntõbizottság jelen esetben a szerzõdéses feltételeket sem ítélte olyannak, amelyek nem lennének meghatározhatóak az ajánlattételhez szükséges mértékben.
<br>A Döntõbizottság megítélése szerint a szerzõdés idõtartama nem indokolja ezt. Ajánlatkérõ ugyan több lehetséges idõtartamot is meghatározott azzal, hogy majd késõbb dönti el, melyik számára a legkedvezõbb a megajánlott konstrukció függvényében.
<br>A Döntõbizottság álláspontja szerint a többváltozatú ajánlattétel lehetõsége mellett - melyet egyébként biztosított is az ajánlatkérõ - ez a probléma ajánlatkérõ igényeinek is megfelelõen megoldható.
<br>Ajánlatkérõ a tárgyaláson kifejezetten a kötbérre hivatkozott mint szerzõdéses feltételre, melyre biztosítani kívánja a tárgyalás lehetõségét. Ezzel kapcsolatban a Döntõbizottság ismételten arra mutat rá, hogy a Kbt. 70. § (1) bekezdés e) pontja körében csak olyan körülmények alapozhatják meg a tárgyalásos eljárás választását, melyek nem határozhatóak meg egyértelmûen. A legtöbb szerzõdéses feltétel vonatkozásában ez nem áll fenn, így a kötbérnél sem. A szerzõdéses feltételek vonatkozásában általában biztosítható nyílt eljárásban is a megfelelõ, ajánlatkérõ számára kedvezõ ajánlat kiválasztása. A Kbt. szabályozásában az összességében legelõnyösebb ajánlat elbírálási szempont választása mellett a részszempontok körében megfelelõen preferálhatóak az ajánlatkérõ számára releváns kérdések, így a kötbér is. Ezen kívül a konkrét beszerzéséhez kapcsolódó speciális szerzõdési feltételt ajánlatkérõ sem jelölt meg.
<br>A Döntõbizottság az ajánlatkérõ által hivatkozott gazdaságossági, gyorsasági, hatékonysági szempontokat sem minõsítette olyannak, amelyek miatt szükséges lenne tárgyalásos eljárás lefolytatása. Az ajánlatkérõ által ténylegesen megadott követelményrendszer alapján ugyanis ezek a szempontok érvényesíthetõek az ajánlatok értékelése során.
<br>Önmagában az a körülmény, hogy egy beszerzési igény kielégítése összetett, nagy épületben, több helyen kell biztosítani a szolgáltatás nyújtását, csak abban az esetben alapozza meg a tárgyalásos eljárás alkalmazását, ha fennáll a fentiekben hivatkozott meg nem határozhatósági követelmény. Ennek hiányában a Kbt. rendelkezése alapján ajánlatkérõk nem alkalmazhatják ezt az eljárásfajtát. A Kbt. a nyílt eljárásban biztosította minden érdekelt részvételének a lehetõségét a közbeszerzési eljárásokban. Ehhez képest a meghívásos és a tárgyalásos eljárásfajták csak a törvény által korlátozott körben teszik lehetõvé a potenciális részvételre jelentkezõk, ajánlattevõk közremûködését a közbeszerzési eljárásokban. E szempontra is tekintettel különös figyelemmel kell vizsgálni, hogy ténylegesen fennállnak-e a választott eljárásfajta feltételei. A Kbt. hatálya alá nem tartozó beszerzési eljárásokban a megrendelõ és a vállalkozók ténylegesen szabadon tárgyalhatnak, akár többször is a megkötendõ szerzõdésükrõl. A Kbt. kógens rendelkezései ezt a fajta szerzõdéskötési folyamatot azonban nem teszik lehetõvé csak a meghatározott kötelezõ feltételek fennállása esetén.
<br>Összegezve a fentieket a Döntõbizottság álláspontja az, hogy jelen esetben adottak a feltételek ahhoz, hogy ajánlatkérõ elkészítsen olyan felhívást és dokumentációt, melynek alapján nyílt vagy meghívásos eljárásban kiválasztásra kerüljön a legkedvezõbb ajánlat.
<br>A Döntõbizottság a fenti indokokra tekintettel a Kbt. 76. § (1) bekezdés c) pontjában meghatározott jogkörében eljárva a Kbt. 88. § (1) bekezdés d) pontja alapján megállapította, hogy ajánlatkérõ megsértette a Kbt. 70. § (1) bekezdés e) pontját és erre tekintettel a Kbt. 88. § (1) bekezdés c) pontja alapján megsemmisítette ajánlatkérõ részvételi felhívását.
<br>A Döntõbizottság a Kbt. 88. § (1) bekezdés f) pontjának kötelezõ rendelkezése alapján döntött a bírság kiszabásáról.
<br>E szakasz szerint a Döntõbizottság bírságot szab ki az e törvény szabályait megszegõ, illetõleg a nyilvánvaló jogsértés ismeretében szerzõdést kötõ szervezettel és a jogsértésért, illetve a szerzõdéskötésért felelõs személlyel, illetõleg a szervezettel jogviszonyban álló, a jogsértésért felelõs személlyel és szervezettel szemben.
<br>A Kbt. 88. § (4) bekezdése állapítja meg a kiszabható bírság mértékét.
<br>A Kbt. 88. § (5) bekezdése szerint a bírság összegét az eset összes körülményére - így különösen a jogsérelem súlyára, a közbeszerzés tárgyára és értékére, az eljárást segítõ együttmûködõ magatartására, az e törvénybe ütközõ magatartás ismételt tanúsítására - tekintettel kell megállapítani. Ha a jogsérelem a közbeszerzési eljárás jogtalan mellõzésével valósul meg, a kiszabandó bírság legalább a bírság minimális összegének kétszerese.
<br>A Döntõbizottság tekintettel arra, hogy a megállapított jogsértés a részvételi felhívásra vonatkozott és a megsemmisítéssel a jogsértés reparálható volt, nem ítélte indokoltnak 1 M Ft-nál magasabb összegû bírság kiszabását.
<br>A Döntõbizottság a bírságot a Kbt. rendelkezése alapján ajánlatkérõvel szemben szabta ki. A becsatolt felelõsségi okiratban a közbeszerzési eljárás jogszerû lefolytatásáért felelõsként a bonyolító OKFON Rt.-t jelölték meg. A Döntõbizottság rendelkezésére álló okirati bizonyítékok alapján azonban nem állapítható meg egyértelmûen az eljárásfajta választásáért való felelõsség. Ajánlatkérõ és a bonyolító közötti jogviszonyban rendezhetõ ez a kérdés.
<br>A Döntõbizottság személyi bírságot nem szabott ki, tekintettel arra, hogy a megállapított jogsértés vonatkozásában a rendelkezésre álló okirati bizonyítékok alapján a felelõs személye nem volt egyértelmûen megállapítható.
<br>A Döntõbizottság a Kbt. 88. § (1) bekezdés h) pontja alapján rendelkezett az eljárási költségek viselésérõl.
<br>A bírósági jogorvoslatot a Kbt. 89. § (1) bekezdése biztosítja.
<br>
<br>Budapest, 2004. május 20.
<br>
<br>Dr. Nagy Gizella s. k.,	Székelyné Bihari Mária s. k.,
<br>közbeszerzési biztos	közbeszerzési biztos
<br>
<br>Dr. Engler Magdolna s. k.,
<br>közbeszerzési biztos
<br>
<br>A határozatot a bíróság elõtt keresettel támadták.
<br>
<br>
<br><br></body></html>