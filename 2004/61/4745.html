<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>LEGFELSÕBB BÍRÓSÁG (4745/2004)
</h2>
<br>Kf.IV.37.152/2002/4.
<br>
<br>A Magyar Köztársaság Legfelsõbb Bírósága a dr. Kovács Tibor jogtanácsos által képviselt TIGÁZ Tiszántúli Gázszolgáltató Rt. (4200 Hajdúszoboszló, Rákóczi u. 184.) felperesnek a dr. Engler Magdolna jogtanácsos által képviselt Közbeszerzések Tanácsa Közbeszerzési Döntõbizottság (1024 Budapest, Margit krt. 85.) alperes ellen közbeszerzési ügyben hozott határozat bírósági felülvizsgálata iránt indított perben a Fõvárosi Bíróság 13.K.30.014/2001/10. számú ítélete ellen az alperes részérõl 11. sorszám alatt elõterjesztett fellebbezés elbírálása folytán az alulírott napon - tárgyaláson kívül - meghozta az alábbi
<br>
<br>ITÉLETET:
<br>
<br>A Legfelsõbb Bíróság az elsõfokú bíróság ítéletét megváltoztatja és a keresetet elutasítja.
<br>Kötelezi a felperest, hogy fizessen meg az államnak - az illetékhivatal felhívására - 10 000 (tízezer) forint kereseti és 13 500 (tizenháromezer-ötszáz) forint fellebbezési eljárási illetéket, továbbá az alperesnek 15 nap alatt 20 000 (húszezer forint) együttes elsõ és másodfokú eljárási költséget.
<br>Az ítélet ellen további fellebbezésnek nincs helye. 
<br>
<br>INDOKOLÁS
<br>
<br>A felperes - mint ajánlatkérõ - részérõl a Közbeszerzési Értesítõ 2000. július 5-én megjelent számában közzétett ajánlati felhívás szerint nyílt eljárás keretében gyári új állapotú, a megjelölt hat gépjármû-kategóriába tartozó teher- és személygépkocsik beszerzésérõl kért ajánlatot szállítási szerzõdésre.
<br>Az ajánlati felhívás 13. a) pontja szerint a felperes az ajánlatokat az összességében legelõnyösebb ajánlat szempontja alapján bírálta el.
<br>A 13. b) pont rögzítette az ajánlatok elbírálásának részszempontjait és súlyszámait a következõk szerint:
<br>- ajánlati ár
<br>45
<br>- üzemeltetési és karbantartási költség
<br>20
<br>- kedvezõbb mûszaki paraméterek (teljesítmény, raktérfogat, hasznos terhelhetõség)
<br>15
<br>- garanciális és szavatossági feltételek
<br>10
<br>- szervizellátottság, szervizhelyek száma
<br>5
<br>- fizetési határidõ
<br>5
<br>Mindegyik részszempont 0-10-ig terjedõ pontszámokkal volt értékelhetõ.
<br>A felperes ajánlati dokumentációt is készített, amelyben meghatározta az egyes részszempontokhoz tartozó részletes tartalmi követelményeket.
<br>Az elõírt határidõben tíz ajánlattevõ nyújtott be ajánlatot.
<br>A felperes négy ajánlatot érvénytelennek nyilvánított, két kategóriában pedig a közbeszerzési eljárás eredménytelenségét állapította meg.
<br>Az elsõ számú (zárt kisáruszállító furgon tehergépkocsi) kategóriában a felperes nyertesként a Citroën Hungária Kft.-t hirdette ki 685 ponttal, míg második a Porsche Hungária Kft. lett 675 ponttal.
<br>Az ajánlatok értékelésérõl összegzés készült, amely szerint az elsõ részszempontra (ajánlati ár) a legmagasabb pontszámot a kategóriára legkedvezõbb ajánlatot adó, a legalacsonyabb pontszámot a legmagasabb ajánlatot adó kapta.
<br>A többi pontszámot meghatározott sávok alapján határozták meg.
<br>A második részszempontra (üzemeltetési és karbantartási költségek) a legmagasabb pontszámot, az üzemeltetési, karbantartási költségek összegének minimuma, a legalacsonyabb pontszámot az összeg maximuma kapta.
<br>A többi pontszám meghatározott sávok szerint került megállapításra.
<br>A harmadik részszempontra (kedvezõbb mûszaki paraméterek) a részszemponton belüli mûszaki paraméterekre adott pontszámok átlaga alapján adtak pontokat. A legmagasabb pontszámot a legjobb paraméterekre, a legkevesebb pontot a leggyengébb paraméterekre adták.
<br>A többi ajánlat a mûszaki paraméterekre meghatározott sávok szerint került pontozásra.
<br>A negyedik részszempontnál (garanciális és szavatossági feltételek) az egyes feltételekre adott részpontszámok átlaga alapján pontozták az ajánlatokat, és egy-egy részpontot kapott az, aki csak a törvényben elõírt minimális garanciális és szavatossági feltételeket vállalta.
<br>Az átrozsdásodás elleni garanciára a legalacsonyabb pontszámot az kapta, aki a legrövidebb idõt vállalta, a legmagasabbat az, akinek a három feltétel alapján a legmagasabb volt a részpontszámainak összege. A többi ajánlat arányosítással került pontozásra. Az ötödik részszempontnál (szervizellátottság, szervizhelyek száma) a legmagasabb pontszámot a legtöbb megyében és a legtöbb településen szervizlehetõséggel rendelkezõ ajánlattevõ kapta, a többi ajánlat meghatározott sávok alapján került pontozásra.
<br>A hatodik részszempontnál (fizetési határidõ) 3 pontot kapott, aki az ajánlati felhívásban meghatározott húsz banki napot vállalta; aki ennél hosszabb fizetési határidõt vállalt, arányosan magasabb pontszámot kapott.
<br>Az elsõ részszempontnál a Porsche Hungária Kft. 9 pontot, a nyertes 8 pontot, a második részszempontnál a nyertes és a Porsche Hungária Kft. egyaránt 9 pontot, a harmadik részszempontnál a nyertes 8, a Porsche Hungária Kft. 4 pontot ért el, a negyedik és hatodik részszempontnál mindkét ajánlattevõ egyforma, 1 és 3 pontot kapott, az ötödik részszempontnál az ajánlatkérõ Porsche Hungária Kft. ajánlatát 1 ponttal, a nyertesét 8 ponttal értékelték.
<br>A Porsche Hungária Kft. - mint kérelmezõ - a közbeszerzési eljárást lezáró döntés ellen jogorvoslati kérelmet nyújtott be.
<br>Az alperes D.463/5/2000. számú határozatával a szerzõdés megkötését megtiltotta, majd D.463/14/2000. számú határozatával a jogorvoslati kérelemnek helyt adott. Megállapította, hogy a felperes - mint ajánlatkérõ - megsértette a közbeszerzésekrõl szóló 1995. évi XL. törvény (a továbbiakban: Kbt.) 55. § (6) bekezdését, az 59. § (1) bekezdését, és 3 500 000 Ft pénzbírságot szabott ki.
<br>A felperes keresetében az alperes határozatának hatályon kívül helyezését, másodlagosan a bírság mérséklését kérte. Az elsõfokú bíróság ítéletével az alperes D.463/14/2000. számú határozatát megváltoztatta, és a Porsche Hungária Kft. jogorvoslati kérelmét elutasította.
<br>Az ítélet indokolása szerint az alperes határozathozatalára elõírt 30 napos határidõt túllépte, de ez az eljárási szabálysértés az ügy érdemére nem hatott ki, ezért az alperes határozatának hatályon kívül helyezésére alapot nem adhat.
<br>Az elsõfokú bíróság megállapította továbbá, hogy az alperes határozata alaki szempontból sem kifogásolható.
<br>A Kbt. 59. § (1) bekezdése, a 34. § (1), (2) és (3) bekezdése, az 55. § (6) bekezdése alapján az elsõfokú bíróság azt vizsgálta, hogy a felperes a közbeszerzési eljárásban benyújtott ajánlatokat a hivatkozott jogszabályi rendelkezéseknek megfelelõen értékelte-e.
<br>Az elsõfokú bíróság megállapította, hogy az alperes ugyanazon részszempontok tekintetében állapította meg a nyertesként kihirdetett ajánlattevõ elsõbbségét, mint a felperes, de az alperes az egyes részszempontoknál a legelõnyösebb ajánlatra maximális pontszámot adott, és - a matematikai arányosítás módszerét használva - ehhez a legkedvezõbb ajánlathoz viszonyítva pontozta a többi ajánlatot.
<br>Az elsõfokú bíróság álláspontja szerint a Kbt. 55. § (6) bekezdése nem teszi kötelezõvé a legjobb ajánlat maximális pontszámmal való értékelését, így az alperes által alkalmazott értékelésnek nincs törvényi alapja.
<br>A felperes a Kbt. 34. § (3) bekezdésében foglaltaknak megfelelõen tette közzé az ajánlati felhívásban az értékelési részszempontokat, az azokra adható súlyszámokat és pontszámokat, az ajánlatok értékelésérõl készült összegzés pedig tartalmazta a pontozás elveit. Az ajánlatok összehasonlítása során a Kbt. alapelveinek megsértésére utaló körülmény nem merült fel, ilyen körülményt az alperes határozata sem nevesített.
<br>A kifejtettek alapján az elsõfokú bíróság összességében úgy ítélte meg, hogy a felperes közbeszerzési eljárásban hozott döntésével nem sértett jogszabályt, ezért - az alperes határozatát megváltoztatva - a kérelmezõ jogorvoslati kérelmét elutasította.
<br>Az elsõfokú bíróság ítélete ellen az alperes terjesztett elõ fellebbezést, amelyben az elsõfokú bíróság ítéletének megváltoztatását és a felperes keresetének elutasítását kérte.
<br>Álláspontja szerint téves az az ítéleti megállapítás, amely szerint a Kbt. 55. § (6) bekezdése nem teszi kötelezõvé a legjobb ajánlat maximális pontszámmal való értékelését.
<br>Hangsúlyozta, hogy a felperes az ajánlatokat oly módon hasonlította össze, hogy meghatározta a számára legkedvezõbb árat, a számára legkedvezõbb üzemeltetési és karbantartási költséget, és ebbõl kiindulva értékelte az ajánlatokat; de e módszerét az ajánlati felhívás nem ismertette.
<br>Az alperes rámutatott arra, hogy a Kbt. 55. § (6) bekezdésének értelmezésébõl az ajánlatok tartalmi elemeinek értékelése következik, és nem egy fiktív - az ajánlatkérõ által elképzelt - legkedvezõbb tartalmi elemhez kell viszonyítani.
<br>A hivatkozott jogszabály nem írja elõ kötelezõen az ajánlatkérõ számára az egyes részszempontok szerint adható pontszámok teljes kiosztásának kötelezettségét, de az adott részszempont tartalmi elemeinek az ajánlatkérõ által meghatározott ponthatárok közötti értékelése összhangban kell hogy álljon az ajánlati felhívásban és a dokumentációban közöltekkel.
<br>Az alperes álláspontja szerint jogsértõ egy olyan tervezett értékhez, illetve követelményhez történõ viszonyítás, amelyet az ajánlattevõkkel elõre nem közöltek. A manipuláció lehetõségének kizárása érdekében valamennyi részszempontnál azonos határok között szükséges a megadandó pontszámok kiosztása. Ellenkezõ esetben a nagyobb súlyszámú részszempont esetében az adható pontszámok kiosztásának hiánya egy alacsonyabb súlyszámú részszempont felértékelõdéséhez vezethet.
<br>A felperes jogsértést követett el azzal, hogy a teljes pontszám tartományi elemét az értékelés során nem használta ki, és a legjobb ajánlati elem nem kapta meg a választék szerinti maximális pontszámot.
<br>A felperes ellenkérelmében az elsõfokú bíróság ítéletének helybenhagyását kérte.
<br>Hangsúlyozta, hogy az elsõ fokú ítélet a tényállást helyesen állapította meg, abból megfelelõ jogi következtetésre jutott.
<br>Kiemelte, miszerint a felperes is elismeri, hogy a jogszabályi rendelkezések nem írják elõ kötelezõen a részszempontok szerint adható pontszámok teljes egészében történõ kiosztását, illetve az ajánlati felhívás mind az elbírálási részszempontokat, mind a súlyszámokat és a részszempontonként adható pontozási határokat tartalmazta. Kifejtette, hogy az esetleges részletszabályok értelmezési szempontok meghatározatlansága nem szolgálhat az ajánlatkérõ terhére, amikor a felperes eljárása az ajánlattevõk számára az esélyegyenlõséget és a további elvek érvényesülését megfelelõen biztosította.
<br>Kifogásolta, hogy a felperes fellebbezésében olyan - a felperes által alkalmazott, a manipuláció eszközéül szolgáló matematikai számítási módszerre hivatkozott, mely a kedvezõtlenebb ajánlatok felértékeléséhez vezetett. Ilyen körülményre azonban az alperes határozata nem utal.
<br>A fellebbezés megalapozott.
<br>A Kbt. 34. § (3) bekezdés c) pontja szerint, ha az ajánlatkérõ az összességében legelõnyösebb ajánlatot kívánja kiválasztani, a részvételi felhívásban jogosult, az ajánlati felhívásban köteles meghatározni az ajánlatok részszempontok szerinti tartalmi elemeinek értékelése során adható pontszám alsó és felsõ határát, amely minden részszempont esetében azonos.
<br>Az idézett rendelkezésnek megfelelõen az ajánlati felhívás 13. b) pontjának utolsó mondata szerint az elérhetõ pontszám részszempontonként 0-10.
<br>A fentiekkel szemben az elsõ és a második részszempont esetében a felperes ún. tervezett legkedvezõbb költségmértékhez viszonyította az ajánlatokat, és ennek megfelelõen a legkedvezõbb árajánlatra is csak 9 pontot, illetve a legkedvezõbb üzemeltetési és karbantartási költségösszegre is 9-9 pontot adott.
<br>A harmadik részszempont esetében a motorteljesítmény, a raktér térfogata és a hasznos terhelhetõség paramétereit a felperes úgy értékelte, hogy meghatározott kiindulási pontot vett alapul, amelynél magasabb értékek további részpontokat eredményeztek.
<br>A negyedik részszempont esetében minden ajánlattevõ 1-1 pontot kapott az ajánlati dokumentációnak megfelelõ azonos ajánlat miatt.
<br>Az ötödik részszempont esetében (szervizellátottság) a legkedvezõtlenebb ajánlat 0 értéket kapott, és az ezt két telephellyel meghaladó szervizellátottság további 1-1 pontot jelentett.
<br>A fizetési határidõ vonatkozásában az ajánlattevõk 3-3 pontot kaptak.
<br>A fentiekbõl megállapíthatóan a felperes egyes szempontoknál abból indult ki, hogy a kapott legkedvezõbb ajánlatnál is létezik kedvezõbb ajánlat, így a benyújtott ajánlatokat ehhez viszonyította.
<br>A Legfelsõbb Bíróság úgy ítélte meg, hogy az ismertetett módszer a Kbt. 34. § (3) bekezdés c) pontjának elõírásába ütközik; az ajánlatok értékelése során adható pontszám alsó és felsõ határát ugyanis az ajánlati felhívásban meg kell határozni. A felperes által közzétett ajánlati felhívás szerint ezek a ponthatárok 0 és 10 pont.
<br>A felperes ajánlati értékelése egyrészt nem felel meg az ajánlati felhívásban közölt pontszámintervallumnak, másrészt az egyes részszempontok esetében nem is azonos. Amennyiben ugyanis az ajánlatkérõ egy - az ajánlati felhívásban nem ismertetett - egyoldalúan meghatározott adathoz viszonyítva a pontozás során nem alkalmazza az adható pontszám felsõ határát, úgy attól a Kbt. 34. § (3) bekezdés c) pontjában írtak ellenére eltér.
<br>Az ajánlatok értékelésének e felperesi módszere az ajánlatok értékelését ellenõrizhetetlenné teszi.
<br>A fentiekre tekintettel az alperes jogszerûen állapította meg, hogy a felperes eljárása a Kbt. 55. § (6) bekezdésébe ütközött, és megvalósította a Kbt. 59. § (1) bekezdésének megsértését is.
<br>Az alperes határozatában elvégzett korrekció, a 0-tól 10-ig terjedõ értékelési intervallum teljes felhasználása ugyanis azt eredményezte volna, hogy az összességében legelõnyösebb ajánlatot nem a nyertesként kihirdetett Citroën Hungária Kft., hanem a kérelmezõ adta.
<br>A felperes keresetében a bírság mérséklését is kérte.
<br>Az alperes határozatának tanúsága szerint a bírság összege a 120 825 000 Ft-os szerzõdési érték kevesebb mint 3%-ában, az elkövetett jogsértés súlyára, a beszerzés értékére, valamint a Kbt. 88. § (4) bekezdésében foglaltakra tekintettel került meghatározásra. A felperes keresetlevelében a bírság csökkentésére vonatkozó kérelmét azzal indokolta, hogy a felperes terhére rótt eljárásra a Kbt. nem ad egyértelmû szabályt, a felperes a törvényi alapelveket betartotta és alkalmazta, holott a közbeszerzés szabályait mellõzhette volna, illetve közbeszerzési tevékenysége során egyetlen eljárásban sem követett el lényeges szabálysértést.
<br>A Legfelsõbb Bíróság a bírság csökkentésére irányuló kereseti kérelmet a Kbt. 88. § (1) bekezdés f) pontjára, a 88. § (4) bekezdésére és az alperes határozatának indoklásában hivatkozott körülményekre figyelemmel nem találta megalapozottnak.
<br>A Legfelsõbb Bíróság kiemeli, hogy a szerzõdéses értékhez viszonyított százalékos arány (kevesebb mint 3%) a keresetlevélben hivatkozott körülmények figyelembevételére utal.
<br>Mindezek alapján a Legfelsõbb Bíróság az elsõfokú bíróság ítéletét a Pp. 253. § (2) bekezdése alapján megváltoztatta, és a felperes keresetét elutasította.
<br>A Legfelsõbb Bíróság a Pp. 239. §-a folytán alkalmazandó Pp. 78. § (1) bekezdése alapján kötelezte a pervesztes felperest az alperes elsõ és másodfokú eljárási költségének, továbbá a 6/1986. (VI. 26.) IM rendelet 13. § (2) bekezdése alapján a le nem rótt kereseti és fellebbezési illetéknek a megfizetésére.
<br>
<br>Budapest, 2004. március 17.
<br>
<br>Dr. Buzinkay Zoltán s. k.,	Dr. Darák Péter s. k.,
<br>tanácselnök			elõadó bíró
<br>
<br>Dr. Fekete Ildíkó s. k.,
<br>bíró
<br><br></body></html>