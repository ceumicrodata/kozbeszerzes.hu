<html><head><meta http-equiv="Content-Type" content="text/html; charset=iso-8859-2"><title></title></head><body  text=black link=black alink=blue vlink=black><h2>KÖZBESZERZÉSEK TANÁCSA KÖZBESZERZÉSI DÖNTÕBIZOTTSÁG (2655/2004)
</h2>
<br>1024 Budapest, Margit krt. 85.
<br>Ikt.sz.: D.85/ 6/2004.
<br>
<br>Tárgy: az IBUSZ Utazási Irodák Kft. jogorvoslati kérelme a Miniszterelnöki Hivatal közbeszerzési eljárása ellen.
<br>
<br>A Közbeszerzési Döntõbizottság (a továbbiakban: Döntõbizottság) a Közbeszerzések Tanácsa nevében meghozta az alábbi
<br>
<br>HATÁROZAT-ot:
<br>
<br>Az IBUSZ Utazási Irodák Idegenforgalmi és Kereskedelmi Kft. (1053 Budapest, Ferenciek tere 10., képviseli: dr. Mihalik Péter ügyvéd, 1027 Budapest II., Jurányi u. 10. II. em. 5., a továbbiakban: kérelmezõ) kérelmének, melyet a Miniszterelnöki Hivatal (1055 Budapest, Kossuth tér 2-4., képviseli: dr. Cziffra Csaba jogtanácsos, a továbbiakban: ajánlatkérõ) "utaztatás és kapcsolódó szolgáltatások teljesítése 50 M Ft/év értékben" tárgyú közbeszerzési eljárása ellen nyújtott be, a Döntõbizottság részben helyt ad és megállapítja, hogy ajánlatkérõ megsértette a közbeszerzésekrõl szóló - többször módosított - 1995. évi XL. törvény (a továbbiakban: Kbt.) 52. § (2) bekezdés d) pontjára tekintettel az 52. § (1) és 59. § (1) be kezdéseit, ezért a Döntõbizottság az ajánlatkérõvel szemben 2 000 000 Ft, azaz kettõmillió forint bírságot szab ki. Egyebekben a Döntõbizottság a jogorvoslati kérelmet elutasítja.
<br>A Döntõbizottság kötelezi ajánlatkérõt, hogy kérelmezõ részére a határozat kézhezvételétõl számított 15 napon belül 30 000 Ft, azaz harmincezer forint igazgatási szolgáltatási díjat fizessen meg.
<br>Kötelezi továbbá ajánlatkérõt, hogy a bírságot a határozat kézhezvételétõl számított 15 napon belül a Közbeszerzések Tanácsa MÁK 10032000-01720361-00000000 számú bankszámlájára fizesse be.
<br>A határozat ellen fellebbezésnek helye nincs. A határozat felülvizsgálatát annak kézhezvételétõl számított 15 napon belül keresettel a Fõvárosi Bíróságtól lehet kérni. A keresetlevelet a Fõvárosi Bírósághoz címezve, a Döntõbizottsághoz kell benyújtani. A keresetlevél benyújtásának a határozat végrehajtására nincs halasztó hatálya.
<br>
<br>INDOKOLÁS
<br>
<br>Ajánlatkérõ, akinek megbízásából a Miniszterelnökség Közbeszerzési és Gazdasági Igazgatósága (1055 Budapest, Kossuth tér 2-4.) járt el, 2001. január 10-én ajánlati felhívást tett közzé a Közbeszerzési Értesítõ 2. számában (8695/2000) a rendelkezõ részben írt tárgyban.
<br>A felhívás 4. pontja szerint a teljesítés, illetve a szerzõdés idõtartama 2001. április 1-jétõl 2003. december 31-ig szól.
<br>Az 5. pontban határozta meg ajánlatkérõ a dokumentáció megkérésének és megvásárlásának feltételeit.
<br>A 8. a) pont szerint a biztosíték mértéke 2 M Ft.
<br>A 9. pont azt tartalmazza, hogy az igazoltan teljesített szolgáltatás ellenértékének kifizetése a teljesítést követõen kiállított számla, igazolt kézhezvételétõl számított 15 banki napon belül átutalással történik. A szolgáltató a megrendelése teljesítése során elõleget nem kérhet.
<br>A 11. pontban a mûszaki alkalmasság kritériumainál ajánlatkérõ megjelölte többek között, hogy az elõzõ két év - beszerzés tárgyához hasonló - legjelentõsebb referenciáit kéri, referencia levéllel igazolva, az ellenszolgáltatás összegével, a teljesítési idejével és a szerzõdéskötõ másik fél megnevezésével, külön kiemelve a VIP-személyek utaztatásával kapcsolatos referenciákat. Ugyanígy kötelezõ az ajánlattevõ teljesítésbe bevonni kívánt szakemberének megnevezése, bemutatása a képzettségük ismertetésével. A 11. b) pontban írt feltételek között ajánlatkérõ kikötötte, hogy teljesítésre alkalmatlan az az ajánlattevõ, akinek a teljesítésbe bevonni kívánt szakemberei nem vettek részt - legalább kettõ - a beszerzés tárgyának megfelelõ volumenû VIP utazási projektben.
<br>A 13. a) pont szerint ajánlatkérõ az összességében legelõnyösebb ajánlat szempontja alapján kívánta az ajánlatokat értékelni. Ugyanezen pont b) pontja tartalmazta a részszempontokat, melyekre az adható ponttartomány 1-10-ig terjedt és melyek a súlyszámokkal az alábbiak voltak:
<br>
<br>részszempontok
<br>súlyszámok
<br>- elérhetõ kedvezmény mértéke
<br>40
<br>- fizetési feltételek
<br>25
<br>- szerzõdés szerinti teljesítés biztosítékai
<br>25
<br>- vállalt többletszolgáltatások köre
<br>10
<br>
<br>A 14. pontban ajánlatkérõ kikötötte, hogy többváltozatú ajánlatot nem lehet tenni.
<br>A 15. b) pontban ajánlatkérõ közölte, hogy a szerzõdéskötés idõpontja az eredményhirdetést követõ naptól számított 9. nap 10.00 óra, nevezetesen 2001. március hó 11-e.
<br>A 16. pont tartalmazta az egyéb információkat. Ebben elõírta ajánlatkérõ többek között, hogy az ajánlatot cégszerûen aláírva, 4 példányban, roncsolásmentesen nem bontható kötésben, folyamatos oldalszámozással és tartalomjegyzékkel ellátva kell becsatolni. Ugyanitt közölte ajánlatkérõ, hogy a beszerzés tárgyában elvégzett szolgáltatás pénzügyi teljesítéséhez szükséges fedezet a rendelkezésére áll, valamint azt, hogy a nyertes ajánlattevõ visszalépése esetén az ajánlatkérõ a szerzõdést a következõ legkedvezõbb ajánlattevõvel köti meg. Itt közölte azt is, hogy a szerzõdésszerû teljesítés biztosítékai értékelési részszempontnál értékelésre kerülnek az ajánlattevõ által vállalt azon pénzügyi (gazdasági) technikai, jogi megoldások, melyek biztosítják az ajánlattevõk által vállalt maradéktalan, hibátlan teljesítést.
<br>Az ajánlati dokumentáció az ajánlati felhívás megismétlését követõen részletes elõ írásokat tartalmazott az egyéb követelményekre. Ezek között a 8. oldalon szereplõ mûszaki leírás a szolgáltatásokra vonatkozó követelmények címszó alatt az 1. bekezdésben azt határozta meg, hogy a speciális áru repülõjegyek beszerzése tekintetében a lehetõleg legmagasabb kedvezmény elérése a cél. Ugyanitt a további 9. pontban jelölte meg a további követelményeit ajánlatkérõ, melynek 10. pontját további 5 alpontra bontotta.
<br>A 3. sz. útmutató 3.2. pontjában megismétlésre került az, hogy az ajánlatkérõ és a hozzá tartozó szervezetek számára utaztatás és kapcsolódó szolgáltatás teljesítése vonatkozásában az elvárás évi 50 M Ft érték.
<br>Az ajánlattétel rendjét szabályozó 3.3. pontban került közzétételre az, hogy az ajánlat készítéséhez szükséges információkat, a benyújtás feltételeit és az ajánlatkérõ által megkívánt dokumentumok jegyzékét az ajánlati felhívás és a jelen dokumentáció tartalmazza.
<br>A 3.6. pontban az ajánlati ár címszó alatt közölte ajánlatkérõ, hogy tekintettel a beszerzések természetébõl adódó egyediségre, valamint az igénylendõ szolgáltatások sokrétûségére és elõre nem definiálható megoszlására, a beszerzések és szolgáltatások, forgalom utáni visszatérítését kéri megjelölni sávos formában %-os arányban.
<br>A 3.7. pont szerint, az ajánlat pénzneme címszó alatt azt tartalmazza, hogy az ajánlati árat forintban kell megadni. Az ajánlatban szereplõ ár (érték) megjelölésekor minden esetben nettó érték értendõ.
<br>A 3.8. pont szerint az ajánlati biztosíték összege 2 M Ft. Itt kötötte ki azt is ajánlatkérõ, hogy az ajánlat, amelyhez az ajánlattevõ a biztosítékot nem vagy nem az elõírtaknak megfelelõen bocsátotta rendelkezésre, a Kbt. 52. § (2) bekezdés c) pontja értelmében érvénytelen.
<br>A 3.10. pont az ajánlatok benyújtása címszó alatt tartalmazta táblázatosan a benyújtandó iratok jegyzékét 17 tételben, melyek közül a 15. az ártáblázat.
<br>A 3.10.1. pont utolsó bekezdése szerint az ajánlatokat roncsolásmentesen nem bontható kötésben kellett beadni, nem elég csak bizonyos oldalak rögzítése a kötésben, a folyamatos sorszámozás ellenére sem annak érdekében, hogy az ajánlat oldalait ne lehessen kicserélni.
<br>A dokumentáció 4. pontja tartalmazta az ajánlatok vizsgálata és értékelése fejezetet. Ennek utolsó két bekezdése szerint a szerzõdésszerû teljesítés biztosítékai értékelési szempontnál értékelésre kerülnek az ajánlattevõ által vállalt azon pénzügyi (gazdasági), technikai, jogi megoldások, melyek biztosítják az ajánlattevõ által vállaltak maradéktalan, hibátlan teljesítését, a következõ módon: "Kérjük minden esetben megjelölni - amennyiben ez kalkulálható -, a teljesítési biztosítási mellék kötelezettségek forintban kifejezhetõ értékét vagy a nyújtott kedvezmény mértékét." "A vállalt többletszolgáltatások köre értékelési szempontnál értékelésre kerülnek - a mûszaki tartalomban meghatározott követelményeken túlmenõen - az ajánlattevõ által ajánlott mindazon szolgáltatások, melyek a teljesítést komplexebbé, a megrendelések, módosítások, cserék kezelését rugalmasabbá teszik."
<br>A 6. sz. ártáblázat dokumentációban szereplõ mintája szerint a forgalom utáni visszatérítés szerzõdéses mértékét úgy kellett meghatározni, hogy a bal oldali oszlopban a forgalmat forintban, míg a jobb oldali oszlopban a visszatérítés mértékét százalékban kellett megjelölni.
<br>A dokumentáció 7. pontja tartalmazta a szerzõdéstervezetet.
<br>A 8.1. pont az ajánlati összesítõ mintát, míg a 8.2. az ajánlatlevél- (nyilatkozat-) mintát tartalmazta.
<br>A felhívásában megjelölt ajánlattételi - egyben bontási - határidõig a kérelmezõn kívül a DER Német Utazási Kft., a MALÉV Rt. és az OTP Travel Kft. nyújtott be ajánlatot.
<br>Ajánlatkérõ 2001. február 22-én hiánypótlási lehetõséget biztosított 2001. február 27-én 10 óráig a felek részére. Ennek során a MALÉV Rt.-nek, az OTP Travel Kft.-nek és az IBUSZ Utazási Irodák Kft.-nek (kérelmezõnek) lehetõséget biztosított az ajánlatuk újbóli összefûzésére és ahhoz szükséges eszközöket is biztosította, mivel nevezettek ajánlata nem roncsolásmentesen nem bontható kötésben került beadásra. Ezen túlmenõen a MALÉV Rt.-nek és az OTP Travel Kft.-nek lehetõséget biztosított továbbá a Munkaerõ-piaci Alappal kapcsolatos nyilatkozat pótlására is.
<br>Ajánlatkérõ megküldte a felek részére a bontási eljárásról szóló, majd a Döntõbizottság részére megküldte a bontási jegyzõkönyvet kiegészítõ dokumentumokat is. E jegyzõkönyv szerint a DER Német Utazási Iroda, a MALÉV Rt. és az OTP Travel Kft. a kért ellenszolgáltatás összegezésénél a táblázat bal oszlopában a szolgáltatás fajtáját, míg jobb oldalán a visszatérítés mértékét százalékban jelölte meg, míg a kérelmezõ olyan táblázatot adott, melyben az éves forgalom forintban 10 M Ft-onként emelve, hat tételben került megállapításra és ezek mellett jobb oldalon a visszatérítés mértéke 1%-os emelkedéssel, 7-12%-ig lett megjelölve.
<br>E jegyzõkönyv utolsó bekezdése tartalmazta a fentebb említett hiánypótlás lehetõségét is, mely szerint a hiánypótlást a Közbeszerzési és Gazdasági Igazgatóság Pozsonyi úti irodájában lehet teljesíteni.
<br>A Döntõbizottság részére megküldött jegyzõkönyv-kiegészítés - melyet a Döntõbizottság minden ajánlattevõ részére kézbesített - azt tartalmazza, hogy a beadási sorrendnek megfelelõen elsõként a DER Német Utazási Iroda ajánlata került bontásra. Ennek keretében a formai és érvényességi megfelelõség ellenõrzését követõen, az ajánlati ár, azaz az ajánlati összesítõ ártáblázatnak tartalma került ismertetésre. Mivel a táblázatban szolgáltatástípusokként volt megadva a visszatérítés mértéke, ezért az ajánlatkérõ jelen lévõ referense megkérdezte, hogy a visszatérítés mértéke milyen forgalomra értendõ. Erre a választ az OTP Travel jelen lévõ képviselõje akként közölte, hogy ez egyetlen sávként értendõ az utaztatási területen általános elfogadott gyakorlat szerint, mivel már a legkisebb forgalom esetén is a maximális kedvezmény megadását jelenti. A jegyzõkönyv-kiegészítés azt is tartalmazza, hogy a fentiekkel a jelen lévõ ajánlattevõk képviseletében megjelent személyek egyetértettek, és az értelmezéssel kapcsolatosan nem nyilvánítottak ettõl eltérõ véleményt. Mivel további ajánlattevõknél is tapasztalható volt a fenti módon megadott formában a visszatérítés mértéke, ezért a DER Német Utazási Irodánál az ajánlatával kapcsolatos elhangzott pontosításra tekintettel a referens már ismételten nem kérdezett rá az értelmezés módjára.
<br>Ajánlatkérõ az ajánlatok értékelését elvégezve a 2001. március 2. eredményhirdetés alkalmával nyilvánosan kihirdette, hogy a közbeszerzési eljárás nyertese az OTP Travel Kft., míg az õt követõ legjobb ajánlatot a DER Német Utazási Iroda Kft. tette, a MALÉV Rt.-t pedig érvénytelenség miatt kizárta az eljárásból.
<br>Az eredményhirdetés során ajánlatkérõ képviselõje ismertette az írásbeli összegzést, mely az értékelés indokolását is tartalmazta.
<br>Ajánlatkérõ a szerzõdést a nyertessel a felhívás szerinti idõpontban megkötötte.
<br>Kérelmezõ 2001. március 20-án jogorvoslati kérelmet terjesztett be a Döntõbizottsághoz. Ebben kérte a Kbt. 88. § (1) bekezdés d) pontja szerint a jogsértés tényének megállapítását, és ugyanezen bekezdés f) pontja alapján bírság kiszabását, valamint a h) pont szerint jogsértõ kötelezését az eljárási díj és a jogorvoslati eljárással kapcsolatban felmerült költségek viselésére is. Ideiglenes intézkedést nem kért tekintettel arra, hogy a közbeszerzési eljárást lezáró szerzõdést az eredményhirdetést követõ naptól számított 9. napon a felek álláspontja szerint megkötötték. Kérte továbbá az ügyben tárgyalás tartását is. Kérelme indokolásául alapvetõen azt adta elõ, hogy az õ ajánlatán kívül a többi ajánlattevõ ajánlata érvénytelen volt, mivel azokban a bontási jegyzõkönyv tanúsága szerint nem szerepel a magyar forintban megjelölt ajánlati ár, és az általuk használt táblázat sem felel meg a 6. sz. melléklet szerintieknek. A visszatérítés mértékét százalékosan ugyan a többi ajánlattevõ meghatározta, de álláspontja szerint a százalékalap megjelölése nélkül a visszatérítés százalékos mértéke nem értelmezhetõ, így nem hasonlítható össze a négy ajánlattevõnél. Elõadta azt is, hogy a közbeszerzési eljárás eredményhirdetésérõl készült jegyzõkönyv, valamint az eljárás összegzése nem a Kbt. 61. § (1) bekezdésében megjelölt 5. sz. mellékletnek megfelelõen készült, mivel az ajánlatkérõ az összegzés 2. a) és b) pontját összevonta.
<br>Kifogásolta azt is, hogy a táblázatban szereplõ értékelési pontszámok indoklása szerint az elérhetõ kedvezmények mértékénél 9 pontot kapott. A táblázatban azonban csak 8,7 pont szerepel. Az eltérésnek megfelelõen a részszempontok súlyszámainak és az értékelési pontszámoknak a szorzata nem 348, hanem 360. Írásos nyilatkozata szerint ajánlatában 120 napos fizetési határidõt biztosított ajánlatkérõnek és a késedelmi kamatok felszámolásától azért nem tekintett el, mert - kiindulva az ajánlatkérõ önkéntes jogkövetõ magatartásából - nem feltételezi a számlák késedelmes kiegyenlítését. Véleménye szerint a bontási jegyzõkönyvbõl nem állapítható meg az sem, hogy az OTP Travel Kft. és a DER Német Utazási Iroda Kft. milyen fizetési határidõt ajánlott fel. A szerzõdésszerû teljesítés biztosítékai vonatkozásában elõadta, hogy a többi ajánlattevõ ajánlata nem volt olyan kedvezõ, mint az övé, de ez a különbség a pontszámok alakulásából nem tükrözõdik. A vállalt többletszolgáltatások értékelésénél kifogásolta, hogy az OTP Travel Kft. ajánlatát azért értékelték 10 pontra, mert a repülõtéren saját ügyfélpulttal rendelkezik. Õ csak 7,7 pontot kapott annak ellenére, hogy az ajánlata 55. oldalán megjelöltek szerint az irodáik 0-24 óráig állnak az utasok rendelkezésére, valamint a 2001. január 15-én kelt cégkivonat 6/00 sz. rovatából megállapítható, hogy rendelkezik ferihegyi telephellyel is. Kifogásolta azt is, hogy az OTP Travel Rt.-nek a bontási jegyzõkönyv 3. oldalán szereplõ ajánlata négy helyen is egy további ismeretlen tartalmú háromoldalú szerzõdéstõl függõen határozza meg a visszatérítés százalékos mértékét, míg a további három ajánlattevõ az egyes partnerekkel kötött megállapodásokban biztosított esetleges további kedvezmények nélkül jelölte meg azt. Erre tekintettel a négy ajánlattevõ nyújtotta kedvezmények nem hasonlíthatóak össze.
<br>A Döntõbizottság a törvényi feltételek hiányában hivatalból nem alkalmazott ideiglenes intézkedést a jogorvoslati eljárás során.
<br>Ajánlatkérõ a két lépésben benyújtott észrevételében kérte a jogorvoslati kérelem elutasítását.
<br>A tárgyaláson pontosított nyilatkozata szerint az ajánlati felhívás 3. pontjára tekintettel minden ajánlattevõ forintban adta meg ajánlatát, a kedvezményeket pedig az ajánlati felhívásnak megfelelõen sávos formában. Álláspontja szerint az is sávos megjelölés, ha valamely ajánlattevõ egyetlen sávot jelöl meg, maximális kedvezményt ad a legalacsonyabbtól a legmagasabb összegû forgalomig. Elõadta azt is, hogy az ajánlati felhívás vagy dokumentáció nem tartalmazott kötelezõ elõ írást a sávok minimális vagy maximális számára, így egyetlen sáv megadása is elegendõ. Az ajánlatkérõ számára a legkedvezõbb az, ha akár 5 M Ft-os éves forgalom mellett is az ajánlattevõ azt a legmagasabb kedvezményt adja, amely az 50 M Ft forgalomnál is adható. A Kbt. 61. § (1) bekezdésére vonatkozó kérelmezõi sérelemmel kapcsolatosan úgy nyilatkozott, hogy álláspontja szerint az összesítés tartalma a Kbt.-nek megfelelõ, ezért semmilyen jogsértés nem valósul meg, ha az ajánlattevõ ezeket összevontan kezeli. Ugyanakkor a Kbt. 6. sz. mellékletének megfelelõ hirdetmény a Közbeszerzési Értesítõben megjelent és az 5. sz. mellékletnek megfelelõ és egyezõ adatokat tartalmazott. A kérelmezõ esetében az elérhetõ kedvezményeknél helyesen 8,7 pont került rögzítésre a táblázatban és az értékelésnél is ez az adat szerepelt. A szöveges indoklásba leírási hiba miatt került 9 pont azért, mert a 2 bírálóbizottsági tag 9 pontot, egy pedig 8-at adott erre a szempontra, így az átlag 8,7 pont volt. Az ajánlati felhívásban nem szerepelt semmilyen utalás arra, hogy az ajánlatkérõ részérõl nem fordulhat elõ késedelmes fizetés, így az önkéntes jogkövetõ magatartásra való hivatkozás az adott esetben értelmezhetetlen. A késedelmi kamat mértéke és az elszámolás rendszere a nyertes ajánlattevõnél volt a legkedvezõbb. A jóváírásokat azonnal érvényesítették, míg a kérelmezõ a hosszabb fizetési határidõ ellenére is csak a számlázási idõszak végére számolt volna jóváírást a sávok váltásának esetére, ez pedig kétségtelenül kedvezõtlenebb az ajánlatkérõ részére. Véleménye sze
<br>rint, mivel feltöltendõ garanciáról van szó, ezért irreleváns az, hogy a kérelmezõ 3 M Ft összegû bankgaranciát vállalt, szemben a kért 2 M Ft-tal. Álláspontja szerint az ajánlatkérõ számára fontos, hogy a szolgáltatás színvonalas ellátása az utaztatást igénybe vevõk számára a legnagyobb biztonságot jelentse, ezt pedig csak azok az ajánlattevõk tudták maximális szinten teljesíteni, akik az indulás repülõterein az ügyfeleket fogadni tudják, és ezzel teljes körû szolgáltatás tudnak biztosítani. E körben az OTP Travel Kft. és a DER Német Utazási Iroda Kft. ajánlata volt a legjobb. A tárgyaláson becsatolt és a felekkel ismertetett beadványában ajánlatkérõ további részletes indokolást adott az ajánlatokról, az elérhetõ kedvezmények mértéke, a fizetési feltételek, a szerzõdésszerû teljesítés biztosítékai, valamint a felajánlott többletszolgáltatások vonatkozásában.
<br>A Döntõbizottság a jogorvoslati tárgyalásán további iratbecsatolási lehetõséget biztosított ajánlatkérõ részére többek között a megkötött szerzõdés benyújtására is. Ennek kapcsán ajánlatkérõ úgy nyilatkozott, hogy az egyes szolgáltatások vonatkozásában ajánlattevõk döntõ többsége a szakmai szokásoknak megfelelõen az ajánlati felhívás 3. a) pontja szerint megjelöltek alapján a beszerzés tárgyát és mennyiségét (sávban) bontották, míg a kérelmezõ ezen kategóriákat összevonta és a teljesítés (50 M Ft/év) értékét bontotta sávokra. Álláspontja szerint kérelmezõ azt feltételezte, hogy ez az egyedüli lehetséges értelmezés, és ezért állítja, hogy a sávos formában és százalékos arányban egyedül csak az õ ajánlata tartalmazott adatot a visszatérítés mértékére, így csak ez az ajánlat volt érvényes. Véleményét támasztja alá az is, hogy a többi három ajánlattevõ ajánlatában az árak forintban nem szerepelnek. Ezzel kapcsolatban ajánlatkérõ elõadta azt, hogy az ajánlati felhívás és a dokumentáció is a kötelezõen csatolandó ajánlati elemek számát, tartalmát határozta meg, de a formáját nem. Hivatkozott a dokumentáció 3.6. pontjára, mely szerint a forgalom utáni visszatérítést kérték meg sávos formában, százalékos arányban. Erre tekintettel az ajánlati ár tehát egyenlõ az elõre nem definiál ható megoszlású beszerzések és szolgáltatások forgalom utáni visszatérítésével, melyet sávos formában, százalékos arányban kellett megadni. A forgalom fogalmára a dokumentáció nem adott semmilyen részletes magyarázatot, ezért azt ajánlattevõk többféleképpen is értelmezhették.
<br>Ajánlatkérõnek a fentiek alapján a különféle formában megadott azonos százalékos mértékû visszatérítéseket kellett összehasonlítania, amelyet az iratokhoz csatolt, valamint a jelen beadvány 1. sz. mellékletét képezõ, rögzített módon tett meg. Fentiekbõl következõen nem felel meg az ajánlati felhívás és a dokumentáció helyes értelmezésének az a kérelmezõi álláspont, mely szerint csak a saját ajánlata az egyedül érvényes értelmezési mód, ugyanis a valóság az, hogy amennyiben az ajánlatkérõ valamely fogalmat nem határoz meg, úgy köteles az ajánlat tartalmának és a vonatkozó jogszabályoknak megfelelõ bármely lehetséges értelmezést elfogadni. Ez történt a jelen ügyben is, ahol az adott kedvezményeket egységesen 50 M Ft/év értékben számolta ajánlatkérõ. Nyilatkozata szerint a nyertesnek kihirdetett OTP Travel Kft. ajánlattevõ is a dokumentációnak megfelelõ tartalmú ajánlati levelet adott, így az õ és az érvényes ajánlatok esetében is az összehasonlíthatóság érdekében 0-50 M Ft összegû éves forgalom képezte az összehasonlítás alapját. A különféle formában nyújtott kedvezményeket pedig az értékelés érdekében azonos szintre kellett hozni, azaz átlagot kellett számolni.
<br>Kérelmezõ esetében is ez történt, így az általa megjelölt visszatérítési mértékek átlaga 9% volt a fenti alapra vetítve. A jegyzõkönyv-kiegészítés tartalmára hivatkozva nyilatkozott úgy ajánlatkérõ, hogy arra tekintettel nem lehetett kétséges az a felek részére, hogy a lehetséges értelmezésnek megfelelõ sávok esetén az ajánlatkérõ az ajánlatokat érvényesnek fogja összehasonlítani, így álláspontja szerint a jogorvoslati kérelem e vonatkozásban elkésett, tekintettel a február 20-i ajánlattételi határidõre.
<br>Írásos nyilatkozatában megismételte azon álláspontját is, hogy az ajánlatokat érvényesnek tekintette.
<br>A Döntõbizottság a kiegészítésként becsatolt iratokra tekintettel azokat - a nyertessel kötött szerzõdés kivételével - megküldte a többi ajánlattevõ részére is további észrevétel biztosítása céljából, határidõ megjelölésével.
<br>Az ügyben érintett felek közül csak a kérelmezõ tett erre további nyilatkozatot az alábbiak szerint:
<br>A többféle módon értelmezhetõ ártáblázat vonatkozásában elõadta, hogy az ezzel kapcsolatos ajánlatkérõi értelmezés téves és ellentétes a Kbt. alapelveivel és rendelkezéseivel, mivel álláspontja szerint a forintban megadott forgalom mennyiségétõl függõen kellett a visszatérítés mértékét százalékban megadni. Erre tekintettel a forgalom mértékét nem lehetett szolgáltatásonként megbontani, mert ezáltal az ajánlatok összehasonlíthatatlanná válnak. A kérelem elkésettségével kapcsolatos ajánlatkérõi álláspontot is vitatta, mert véleménye szerint akkor nyílt meg a jogorvoslati lehetõség a számára, amikor kézhez kapta az írásbeli összegzést ajánlatkérõtõl, mivel a törvény rendelkezései értelmében ajánlatkérõnek az eredményhirdetésig lehetõsége van a bontáskor még nem észlelt érvénytelenség alapján az ajánlatokat érvénytelenné nyilvánítani, ahogy azt a MALÉV Rt. esetében meg is tette ajánlatkérõ. Téves az ajánlatkérõ által becsatolt értékelõtáblázat is, mivel 60 M Ft-ra vetítve a kérelmezõ átlagos visszatérítése nem 9, hanem 9,5% kell hogy legyen.
<br>A miatt, hogy az ajánlatkérõ össze nem hasonlítható dolgokat hasonlított össze, az eljárásban nem biztosította a verseny tisztaságát, illetve a nyilvánosságát és az esélyegyenlõséget sem mint alapelveket. Továbbra is úgy nyilatkozott, hogy a DER Német Utazási Iroda Kft. és az OTP Travel Kft. ajánlattevõk ajánlatából nem állapítható meg az elérhetõ kedvezmény mértéke, azt nem ismert forgalom százalékában határozták meg. Ha nem ismert a százalékalap, hiába határozzák meg a százaléklábat, a visszatérítés összege (mértéke) továbbra is ismeretlen marad.
<br>Az ügyben érintett további felek a részükre megküldött újabb nyilatkozatra észrevételt nem tettek.
<br>A Döntõbizottság a rendelkezésére álló iratok, írásos és szóban elõterjesztett nyilatkozatok alapján megállapította, hogy a jogorvoslati kérelem alaptalan, ezért azt a D.160/11/2001. sz. határozatával elutasította és egyben úgy rendelkezett, hogy a költségeiket a felek maguk viselik.
<br>A Döntõbizottság 160/11/2001. sz. határozata ellen benyújtott kereset alapján lefolytatott perben a Fõvárosi Bíróság a 13. K.31.532/2001/3. sz. ítéletével a Döntõbizottság határozatát hatályon kívül helyezte és a Döntõbizottságot új eljárásra kötelezte.
<br>Ezen ítélet ellen a Döntõbizottság fellebbezést nyújtott be a Legfelsõbb Bírósághoz 2001. október 17-én.
<br>A Legfelsõbb Bíróság a 2003. november 19-én megtartott tárgyaláson a Kf.VI.38.094/2001/4. sz. jogerõs ítéletével az elsõ fokú ítéletét helybenhagyta.
<br>Az ítélet indokolása többek között azt tartalmazza, hogy "Helyes döntést hozott az elsõfokú bíróság, amikor a felperes által támadott alperesi határozatot hatályon kívül helyezte, és az alperest új eljárás lefolytatására kötelezte. Az ajánlati felhívás 16. oldalán található táblázat nem vitásan két olyan oszlopot tartalmaz, melynek egyikében a forgalmat forintban kell feltüntetni. Nem vitás az sem, hogy ilyen módon - a felperesen kívül - a többi ajánlattevõ nem tüntette fel a visszatérítendõ kedvezményeket. Az a tény is megállapítható az alperes által hozott határozatból, hogy a felperes által kifogásolt késedelmikamat-fizetési határidõvel, az ügyfélpulttal való rendelkezéssel és az ismeretlen tartalmú háromoldalú szerzõdésekkel kapcsolatban az elutasító döntés a határozat alátámasztásaként semmiféle indokot nem tartalmaz. Az a körülmény, hogy a határozat kitért a pontozás eltéréseinek okára, a többi elõterjesztett kifogás indokolására nem elegendõ. Mindezek alapján az elsõfokú bíróság ítéletében helytállóan hivatkozott a közbeszerzésekrõl szóló 1995. évi XL. törvény (a továbbiakban: Kbt.) 43. § (1) bekezdésének arra a rendelkezésére, mely szerint az ajánlattevõnek az ajánlati felhívásban, illetve a dokumentációban meghatározott tartalmi és formai követelményeknek megfelelõen kell ajánlatát elkészítenie. Megfelelõ volt a Kbt. 52. § (1) bekezdésére való hivatkozás is, mely szabály elõírja, hogy az ajánlatkérõ az ajánlatok felbontásakor, illetõleg azt követõen megállapítja, hogy mely ajánlatok érvénytelenek. A Kbt. 52. § (2) bekezdésének d) pontja értelmében pedig érvénytelen az ajánlat akkor is, ha az nem felel meg az ajánlati felhívásban, illetõleg a dokumentációban meghatározott feltételeknek."
<br>Az iratok visszaérkezését követõen a Döntõbizottság a jogorvoslati eljárást 2004. február 9-én ismételten megindította.
<br>A kérelem alapján megtartott tárgyaláson kérelmezõ az eredeti jogorvoslati kérelmet változatlanul fenntartva ismételten kérte a jogerõs ítéletnek megfelelõen a jogsértés megállapítását és bírság kiszabását ajánlatkérõvel szemben.
<br>Ajánlatkérõ a nyilatkozatában továbbra is fenntartotta azt az álláspontját, hogy a tárgyi közbeszerzési eljárásban a kérelmezõ ajánlata érvénytelen volt, de ennek ellenére nem zárták ki az ajánlatát a további értékelésbõl, hanem mint érvényes ajánlatot elbírálták azt.
<br>Az ügyben érintett további felek a megismételt eljárásban a szabályszerû értesítés ellenére nem tettek észrevételt, a tárgyaláson nem képviseltették magukat.
<br>A közbeszerzésekrõl szóló - többször módosított - 1995. évi XL. törvény (a továbbiakban: Kbt.) 79. § (1) bekezdése szerint a Döntõbizottság eljárására - ha e törvény másként nem rendelkezik - az államigazgatási eljárás általános szabályairól szóló 1957. évi IV. törvény (a továbbiakban: Áe.) rendelkezéseit kell alkalmazni.
<br>Az Áe. 73. § (3) bekezdése szerint a közigazgatási szervet a bírósági ítélet rendelkezései és indokolása köti, annak tartalmát a megismételt eljárás és a határozathozatal során köteles figyelembe venni.
<br>A megismételt eljárásban a Döntõbizottság a Legfelsõbb Bíróság fentebb hivatkozott jogerõs ítéletére is tekintettel megállapította, hogy a jogorvoslati kérelem részben alapos az alábbiak szerint:
<br>A dokumentáció 10. oldalán a 3.6. pontban, az ajánlati árral és a 3.7. pontban az ajánlat pénznemével kapcsolatban a következõ ajánlatkérõi kívánalom került megfogalmazásra:
<br>
<br>3.6. Ajánlati ár
<br>Tekintettel a beszerzések természetébõl adódó egyediségre, valamint az igénylendõ szolgáltatások sokrétûségére és elõre nem definiálható megoszlására, a beszerzések és a szolgáltatások forgalom utáni visszatérítését kérjük megjelölni sávos formában, százalékos arányban.
<br>
<br>3.7. Az ajánlat pénzneme
<br>Az ajánlati árat forintban kell megadni. Az ajánlatban szereplõ ár (érték) megjelölésekor minden esetben nettó érték értendõ.
<br>Továbbá ugyancsak a dokumentáció 3.10. pontja elõírta, hogy az ajánlatkérõ által elõírt ajánlati összesítõt (8.1. sz. melléklet), ártáblázatot (6. sz. melléklet) kell ajánlattevõknek benyújtaniuk, amely tartalmazta a "forgalom Ft-ban" és a hozzá tartozó "visszatérítés mértéke %-ban" kifejezéseket. Az ajánlatok átvizsgálása után megállapítható, hogy nyertes ajánlatában sem az elõírt tartalmú ajánlati összesítõ, sem az ártáblázat nem található, csak a visszatérítési százalékok. Ezt közli nyertes az ajánlata a 9., a 110. és a 121. oldalakon, anélkül hogy az ajánlatban bárhol is utalás történne, hogy a visszatérítési %-ok milyen forgalom (forgalmi sávok) után értendõk.
<br>Kérelmezõ állítása szerint csak az õ ajánlata érvényes, ezért a Döntõbizottság megvizsgálta nyertes ajánlatán kívül a második helyezett DER Kft. ajánlatát is. (A Malév ajánlatát ajánlatkérõ nyilvánította érvénytelennek.) Ennek során megállapítást nyert, hogy bár az ajánlati összesítõ tartalmaz forgalmi adatokat, azonban ez megint csak nem összehasonlítható tartalommal bír, mert a repülõjegyre tervezte a teljes 50 M Ft-os ajánlatkérõi keretet, ugyanakkor a vasúti jegyekre további 3 M Ft-os, szállásra további 5 M Ft-ot állított be. Nem közölt viszont forgalmi értéket a minibuszjegy, valamint az "egyéb, légitársaságokkal kötendõ megállapodás alapján" - egyébként 9%-os visszatérítési mértékkel jelzett költségekre.
<br>A Döntõbizottság vizsgálat tárgyává tette kérelmezõ ajánlatát is. Ennek során megállapította, hogy ajánlati összesítõje, továbbá ajánlata 58. oldala tartalmazza a különbözõ, Ft-értékben meghatározott éves forgalom utáni visszatérítések %-ait. Ajánlata tehát teljesítette azokat az ajánlatkérõi elvárásokat, amelyek a dokumentációban - a korábbiakban részletezett módon - került megfogalmazásra, tehát érvényes ajánlattal élt.
<br>Fentiek alapján megállapítható, hogy ajánlatkérõ olyan ajánlattevõt hirdetett ki nyertesnek, és olyant nevezett meg második helyezettnek, aki érvénytelen ajánlatot tett. Ajánlatkérõ ugyanis korábban hivatkozott és a dokumentációban ismertetett 3.6. és 3.7. pontban éppen azért írta elõ a forgalom sávos formában történõ megjelölését a hozzájuk kapcsolódó visszatérítési %-kal, mert a beszerzés természetébõl adódóan másképp nem tudta volna összehasonlítani az ajánlatokat. Ajánlatkérõ dokumentációjában elõírta, hogy az ajánlati árat forintban kell megadni, s azt is, hogy nettó értékben. A 6. sz. mellékletben közölt táblázat bal oldali oszlopba tehát ajánlatkérõ a forgalom nettó forintértékét kérte közölni. Nem vitásan megállapítható, hogy ennek az ajánlatkérõi kívánalomnak csak kérelmezõ tett eleget, nyertes és a második helyezett nem, így e két utóbbi ajánlatot ajánlatkérõnek érvénytelenné kellett volna nyilvánítania.
<br>A Döntõbizottság megvizsgálta a nyertes, a második helyezett és a kérelmezõ ajánlatát abból a szempontból, hogy hogyan teljesült az általuk benyújtott szerzõdéstervezetben ajánlatkérõ késedelmi kamattal kapcsolatban elõírt követelménye. Nyertes ajánlata a 115. oldalon, a szerzõdéstervezet 7.4. pontjában úgy nyilatkozik, hogy a késedelmi kamattól eltekint. E vállalási elem a Döntõbizottság megítélése szerint nem minõsül érvénytelenségnek. A DER Utazási Iroda ajánlata a 85. oldalon a 4. Fizetési feltételek pontban úgy nyilatkozik, hogy a mindenkori jegybanki kamatnak megfelelõ mértékû késedelmi kamatot vár megrendelõtõl. Ez pedig megint csak nem sérti az érvényességi követelményeket. Mint ahogy kérelmezõé sem, aki a kiírásnak megfelelõ vállalást tette ajánlata 66. oldalán.
<br>A jogorvoslati kérelemnek a Kbt. 61. § (1) bekezdésének megsértésére vonatkozó része megalapozatlan az alábbiak miatt:
<br>Az ajánlatkérõ által elkészített összegzés a 2. a) és b) pontja valóban összevontan került közzétételre. A Döntõbizottság az összevonás ellenére úgy ítélte meg, hogy az összegzés nem minõsíthetõ jogszabálysértõnek, mert - habár igen szûkszavúan, de - együttesen is tartalmazta e pontok elõ írás szerinti tartalmi elemeit.
<br>A Döntõbizottság álláspontja szerint a kérelmezõnek az ajánlatok értékelésével kapcsolatos kérelmi elemei vizsgálatának a megismételt eljárásban eljárásjogi akadálya van tekintettel arra, hogy érvénytelen ajánlatokat nem lehet értékelni, továbbá pedig, mert kizárólag kérelmezõ ajánlata csak érvényes.
<br>A fenti indokok alapján a Döntõbizottság a jogorvoslati kérelemnek részben helyt adva a Kbt. 88. § (1) bekezdésének d) és f) pontjai szerinti jogkövetkezményeket alkalmazta ajánlatkérõvel szemben.
<br>A bírság kiszabásánál a Döntõbizottság figyelembe vette az eset összes körülményét és a beszerzés értékét.
<br>A Döntõbizottság a kiszabott bírság mértékét megfelelõ súlyúnak ítélte annak ellenére, hogy a már teljesítésbe átment szerzõdést olyan ajánlattevõvel kötötte ajánlatkérõ, akinek ajánlatát érvénytelenné kellett volna nyilvánítania.
<br>A visszafizetendõ igazgatási szolgáltatási díj mértékének megállapításánál a Döntõbizottság a közbeszerzési eljárás megkezdésekor hatályos rendelkezés alapján döntött figyelemmel arra is, hogy a kérelmezõ ezen túlmutató összegszerû költségigényt az eljárás során nem jelentett be.
<br>A bírósági jogorvoslatot a Kbt. 89. § (1) bekezdése biztosítja.
<br>
<br>Budapest, 2004. március 5.
<br>
<br>
<br>Dr. Bíró László s. k., Hámori András s. k.,
<br>közbeszerzési biztos közbeszerzési biztos
<br>
<br>Székelyné Bihari Mária s. k.,
<br>közbeszerzési biztos
<br>
<br>
<br>A határozatot a bíróság elõtt keresettel támadták.
<br><br></body></html>